รัฐบาลไทย-ข่าวทำเนียบรัฐบาล-นายกรัฐมนตรี ให้กำลังใจนักกีฬาคนพิการ ก่อนออกเดินทางไปแข่งขันกีฬาพาราลิมปิกเกมส์ ครั้งที่ 15







                                วันอังคารที่ 23 สิงหาคม 2559                              





    50  





      พิมพ์    
     
    
















   นายกรัฐมนตรี ให้กำลังใจนักกีฬาคนพิการ ก่อนออกเดินทางไปแข่งขันกีฬาพาราลิมปิกเกมส์ ครั้งที่ 15
 

   รัฐบาลพร้อมสนับสนุนนักกีฬาคนพิการเพื่อให้สามารถดำรงชีวิตให้ดียิ่งขึ้น 





วันนี้ (19 สิงหาคม 2559) เวลา 13.30 น. ณ ตึกสันติไมตรี ทำเนียบรัฐบาล รศ. ชวนี ทองโรจน์ ผู้ช่วยรัฐมนตรีว่าการกระทรวงการท่องเที่ยวและกีฬา พร้อมด้วย นายจุตินันท์ ภิรมย์ภักดี ประธานคณะกรรมการพาราลิมปิกแห่งประเทศไทย นำคณะนักกีฬาคนพิการตัวแทนทีมชาติไทย จำนวน 46 คน เข้ารับโอวาทจาก พลเอก ประยุทธ์ จันทร์โอชา นายกรัฐมนตรี เพื่อเป็นขวัญและกำลังใจ ก่อนออกเดินทางไปแข่งขันกีฬาพาราลิมปิกเกมส์ ครั้งที่ 15 ณ กรุงริโอ เดอจาเนโร สหพันธ์สาธารณรัฐบราซิล ระหว่างวันที่ 7 - 18 กันยายนศกนี้
ผู้ช่วยรัฐมนตรีว่าการกระทรวงการท่องเที่ยวและกีฬา กล่าวรายงานว่า กระทรวงการท่องเที่ยวและกีฬามีนโยบายสนับสนุนกีฬาเพื่อมุ่งสู่ความเป็นเลิศ และส่งเสริมให้นักกีฬาไทยก้าวไกลไปสู่การแข่งขันระดับนานาชาติและระดับโลก ซึ่งการแข่งขันกีฬาพาราลิมปิก 2016 ครั้งนี้ คณะกรรมการพาราลิมปิกแห่งประเทศไทยจะจัดส่งคณะนักกีฬาคนพิการตัวแทนทีมชาติไทยไปร่วมการแข่งขันกีฬาพาราลิมปิกเกมส์ ครั้งที่ 15 จำนวน 82 คน แบ่งเป็นนักกีฬา 46 คน ผู้ฝึกสอน ผู้ช่วยเหลือ และเจ้าหน้าที่ 36 คน เข้าร่วมการแข่งขัน 10 ชนิดกีฬา จากทั้งหมด 23 ชนิดกีฬา โดยการแข่งขันจำนวน 10 ชนิดกีฬา ได้แก่ กรีฑา ว่ายน้ำ เทเบิลเทนนิส ยิงธนู ยกน้ำหนัก บอคเซีย ยิงปืน วิลแชร์เทนนิส และวิลแชร์ฟันดาบ รวมนักกีฬาทั้งสิ้น 46 คน
 
โอกาสนี้ นายกรัฐมนตรีได้กล่าวให้โอวาทในนามของรัฐบาลและคนไทยว่า นักกีฬาทุกคนถือว่าเป็นตัวแทนของประเทศไทยไปแข่งขันกีฬาพาราลิมปิกเกมส์ที่ประเทศบราซิล ที่ผ่านมาการแข่งขันกีฬาดังกล่าวนี้ ประเทศไทยจัดอยู่ในลำดับที่ค่อนข้างดีในระดับโลก ซึ่งนักกีฬาทุกคนได้ฝึกซ้อมและเตรียมความพร้อมกันอย่างเต็มกำลังความสามารถ เพื่อที่จะนำเหรียญทองกลับมาให้ได้ แม้ไม่ใช่เรื่องง่าย แต่ก็ไม่ใช่เรื่องยากเกินความตั้งใจด้วยเช่นกัน ถ้าทุกคนตั้งใจมุ่งมั่น ตั้งความหวังที่จะชนะการแข่งขัน เพื่อเป็นกำลังใจที่จะผลักดันไปสู่ความสำเร็จได้ในอนาคต อย่างไรก็ตาม นักกีฬาจะต้องเตรียมความพร้อมสำหรับการแข่งขันอย่างเต็มที ทั้งด้านร่างกายและจิตใจซึ่งเป็นสิ่งสำคัญ จึงขอให้นักกีฬาแข่งขันกันอย่างสุดความสามารถ และนำความภาคภูมิใจกลับมาสู่คนไทย และประเทศไทยให้ได้
 
นายกรัฐมนตรี กล่าวต่อไปว่า รัฐบาลพร้อมสนับสนุนคนพิการ ดูแลนักกีฬาคนพิการทุกคนให้มีการพัฒนาเพิ่มมากขึ้น และจัดสรรงบประมาณให้ โดยช่วงที่สองปีที่ผ่านมา ถือได้ว่ารัฐบาลให้การดูแลคนพิการเป็นไปในทางที่ดีขึ้น ทั้งในเรื่องของสิทธิให้คนพิการได้มีส่วนร่วมในสังคมเพิ่มมากขึ้น สามารถดำรงชีวิตประจำวันได้ และการอำนวยความสะดวกโดยใช้เทคโนโลยีเข้ามาประยุกต์ รวมถึงครอบครัว อย่างต่อเนื่อง เพื่อสร้างบุคลากรคนพิการให้มีความเข้มแข็งและเป็นกำลังส่วนหนึ่งในการช่วยพัฒนาประเทศให้ดียิ่งขึ้น
 
ทั้งนี้ นายกรัฐมนตรี ได้กล่าวให้กำลังใจกับนักกีฬาฯ ว่า การแข่งขันในครั้งนี้ เป็นเพียงจุดเริ่มต้น สิ่งที่ต้องการคือ ขอให้นักกีฬาทุกคนแข่งขันให้สุดความสามารถ เพื่อเป็นความภาคภูมิใจ และนำประสบการณ์ที่ดีกลับมาให้มากที่สุด นำประสบการณ์ที่ได้รับมาพัฒนาฝึกฝนตัวเอง แล้วนำมาสั่งสอนอบรมประสบการณ์จากรุ่นสู่รุ่น นักกีฬารุ่นพี่ไปสู่นักกีฬารุ่นน้องต่อไปในอนาคต
 
ตอนท้าย นายกรัฐมนตรี ได้มอบอุปกรณ์กีฬา และร่วมถ่ายภาพหมู่แก่นักกีฬาเพื่อเป็นขวัญและกำลังใจ ก่อนเดินทางไปแข่งขันกีฬาฯ ต่อไป
 
 
--------------------------------------------
กลุ่มยุทธศาสตร์และแผนการประชาสัมพันธ์ สำนักโฆษก



ที่มา : http://www.thaigov.go.th/news/contents/details/151