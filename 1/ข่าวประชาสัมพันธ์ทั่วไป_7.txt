รัฐบาลไทย-ข่าวทำเนียบรัฐบาล-เอกอัครราชทูตราชอาณาจักรเดนมาร์กประจำประเทศไทย เข้าเยี่ยมคารวะนายกรัฐมนตรี







                                วันอังคารที่ 23 สิงหาคม 2559                              





    48  





      พิมพ์    
     
    
















   เอกอัครราชทูตราชอาณาจักรเดนมาร์กประจำประเทศไทย เข้าเยี่ยมคารวะนายกรัฐมนตรี
 

   นายมีคาเอล เฮมนีตี วินเดอร์ (Mikael Hemniti Winther) เอกอัครราชทูตราชอาณาจักรเดนมาร์กประจำประเทศไทย เข้าเยี่ยมคารวะ พลเอกประยุทธ์ จันทร์โอชา นายกรัฐมนตรี ในโอกาสพ้นหน้าที่ 





วันนี้ (18 ส.ค. 59) เวลา 09.30 น. นายมีคาเอล เฮมนีตี วินเดอร์ (Mikael Hemniti Winther) เอกอัครราชทูตราชอาณาจักรเดนมาร์กประจำประเทศไทย เข้าเยี่ยมคารวะ พลเอกประยุทธ์ จันทร์โอชา นายกรัฐมนตรี ในโอกาสพ้นหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลตรีวีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีแสดงความขอบคุณเอกอัครราชทูตฯ สำหรับบทบาทในการกระชับความสัมพันธ์ไทย – เดนมาร์กให้แน่นแฟ้น และมีพัฒนาการที่ดีอย่างต่อเนื่อง หวังว่า ออท.เดนมาร์ก จะยังคงเป็นมิตรที่ดีของประเทศไทยและช่วยสนับสนุนความร่วมมือ ตลอดจนส่งเสริมความสัมพันธ์ที่ใกล้ชิดระหว่างทั้งสองประเทศต่อไป แม้จะย้ายไปรับตำแหน่งที่ประเทศอื่นแล้วก็ตาม พร้อมเน้นย้ำความสัมพันธ์อันดีระหว่างไทยกับเดนมาร์กที่ยาวนานกว่า 158 ปี
 
ออท. เดนมาร์กยินดีที่ได้พบนายกรัฐมนตรีในวันนี้ และย้ำความสัมพันธ์อันดีระหว่างทั้งสองประเทศ โดยกล่าวว่ารู้สึกผูกพันกับประเทศไทยเป็นอย่างมาก เปรียบเป็นบ้านหลังที่ 2 พร้อมกล่าวว่าเดนมาร์กเข้าใจสถานการณ์การเมืองไทยเป็นอย่างดี และขอแสดงความยินดีต่อผลประชามติ
ในด้านการท่องเที่ยว ออท.เดนมาร์กกล่าวว่าชาวเดนมาร์กนิยมเดินทางมาท่องเที่ยวที่ประเทศไทยมากขึ้นทุกปี นับเป็นจำนวนมากเป็นอันดับที่สองในยุโรปเหนือรองจากสวีเดน และเชิญชวนให้ประชาชนไทยเดินทางไปท่องเที่ยวที่เดนมาร์กให้มากขึ้น ทั้งนี้นายกรัฐมนตรีกล่าวว่ารัฐบาลได้ดำเนินการพัฒนาโครงสร้างพื้นฐานและสิ่งอำนวยความสะดวกเพื่อส่งเสริมการท่องเที่ยว อีกทั้งยกระดับมาตรการรักษาความปลอดภัยให้แก่นักท่องเที่ยวด้วย และเน้นย้ำว่า รัฐบาลได้เพิ่มมาตรการรักษาความปลอดภัยในพื้นที่เกิดเหตุ สถานที่ท่องเที่ยว และสถานที่สำคัญต่างๆ ทั่วประเทศ โดยจะนำตัวผู้กระทำความผิดเข้าสู่กระบวนการยุติธรรมให้ได้โดยเร็ว
โอกาสนี้ ออท.เดนมาร์ก กล่าวว่า นายอุฟเฟอ โวล์ฟเฮซเชิล (Mr. Uffe Wolffhechel) เอกอัครราชทูตเดนมาร์กประจำประเทศไทยคนใหม่ จะสานต่อและสนับสนุนความร่วมมือกับไทยได้เป็นอย่างดี
*************



ที่มา : http://www.thaigov.go.th/news/contents/details/154