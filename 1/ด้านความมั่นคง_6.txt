รัฐบาลไทย-ข่าวทำเนียบรัฐบาล-กระทรวงมหาดไทยจัดทำโครงการบ้านท้องถิ่นประชารัฐร่วมใจ เทิดไท้องค์ราชัน ราชินี ก่อสร้างและปรับปรุงที่อยู่อาศัยให้แก่ผู้ยากไร้ ด้อยโอกาสในสังคม







                                วันอังคารที่ 23 สิงหาคม 2559                              





    1,116  





      พิมพ์    
     
    
















   กระทรวงมหาดไทยจัดทำโครงการบ้านท้องถิ่นประชารัฐร่วมใจ เทิดไท้องค์ราชัน ราชินี ก่อสร้างและปรับปรุงที่อยู่อาศัยให้แก่ผู้ยากไร้ ด้อยโอกาสในสังคม
 

   กระทรวงมหาดไทยจัดทำโครงการบ้านท้องถิ่นประชารัฐร่วมใจ เทิดไท้องค์ราชัน ราชินี ก่อสร้างและปรับปรุงที่อยู่อาศัยให้แก่ผู้ยากไร้ ด้อยโอกาสในสังคม 






วันนี้ (11 ส.ค. 59) นายกฤษฎา บุญราช ปลัดกระทรวงมหาดไทย เปิดเผยว่า ตามที่กระทรวงมหาดไทยได้ดำเนินโครงการสายธารพระบารมี ครองราชย์ 70 ปี พระราชินี 7 รอบ เพื่อเป็นการเฉลิมพระเกียรติเนื่องในโอกาสมหามงคลที่พระบาทสมเด็จพระเจ้าอยู่หัวเสด็จเถลิงถวัลยราชสมบัติครบ 70 ปี 9 มิถุนายน 2559 และเฉลิมพระเกียรติสมเด็จพระนางเจ้าฯ พระบรมราชินีนาถ เนื่องในโอกาสพระราชพิธีมหามงคลเฉลิมพระชนมพรรษา 7 รอบ 12 สิงหาคม 2559
เพื่อเฉลิมพระเกียรติแด่ทั้ง 2 พระองค์เนื่องในโอกาสมหามงคลดังกล่าว กระทรวงมหาดไทย โดยกรมส่งเสริมการปกครองท้องถิ่นจึงได้จัดทำ “โครงการบ้านท้องถิ่นประชารัฐร่วมใจ เทิดไท้องค์ราชัน ราชินี” เพื่อสนับสนุนให้องค์กรปกครองส่วนท้องถิ่นทั่วประเทศร่วมสานพลังประชารัฐ อันประกอบด้วย ภาครัฐ ภาคประชาชน และภาคธุรกิจเอกชนในพื้นที่ดำเนินกิจกรรมด้านการพัฒนาคุณภาพชีวิตของประชาชน โดยการก่อสร้าง ซ่อมแซม ปรับปรุงที่อยู่อาศัยให้กับพี่น้องประชาชนผู้ด้อยโอกาส ผู้ยากไร้ ผู้พิการ หรือผู้ยากจน ให้มีที่อยู่อาศัยอย่างมั่นคง โดยมีเป้าหมายดำเนินการ จำนวน 984 หลัง กำหนดระยะเวลาสิ้นสุดโครงการภายในวันที่ 31 ธันวาคม 2560


สำหรับการขับเคลื่อนโครงการฯ กระทรวงมหาดไทยได้แจ้งให้ทุกจังหวัดแจ้งองค์กรปกครองส่วนท้องถิ่นให้เป็นแกนหลักสานพลังประชารัฐในพื้นที่เข้าร่วมดำเนินการ และขับเคลื่อนในรูปแบบ “คณะกรรมการ” ประกอบด้วย ผู้บริหารองค์กรปกครองส่วนท้องถิ่น กำนัน ผู้ใหญ่บ้าน ภาคธุรกิจ เอกชน องค์กรศาสนา ผู้นำองค์กรชุมชน และภาคส่วนที่เกี่ยวข้อง ทำหน้าที่กำหนดเป้าหมายและหลักเกณฑ์การคัดเลือกผู้สมควรได้รับการช่วยเหลือ โดยใช้กระบวนการประชาคมหมู่บ้าน ชุมชน จากกลุ่มเป้าหมายที่มีคุณสมบัติตามที่กระทรวงมหาดไทยกำหนด และพิจารณาการออกแบบก่อสร้างและค่าใช้จ่ายให้เหมาะสมกับสภาพพื้นที่ ภูมิอากาศ ลักษณะการอยู่อาศัยของประชาชนในหมู่บ้าน ชุมชน สอดคล้องกับหลักปรัชญาของเศรษฐกิจพอเพียง และประชาสัมพันธ์โครงการฯ ให้ประชาชนทุกภาคส่วนเข้าร่วมดำเนินงานกับองค์กรปกครองส่วนท้องถิ่นในพื้นที่ โดยพิจารณาจัดหางบประมาณสนับสนุนจากแหล่งทุนในพื้นที่ในลักษณะการแสดงเจตจำนงร่วมกัน จากกองทุนต่าง ๆ หรือภาคส่วนอื่น ๆ ในพื้นที่ที่เข้าร่วมดำเนินโครงการ รวมทั้งงบประมาณจากองค์กรปกครองส่วนท้องถิ่นตามอำนาจหน้าที่ และสำหรับการดำเนินการก่อสร้าง ซ่อมแซม หรือปรับปรุงให้ดำเนินงานในลักษณะการจัดหาวัสดุ อุปกรณ์ โดยใช้แรงงานจากผู้เสียสละแรงงานเป็นลำดับต้น หรืออาจใช้วิธีการจ้างแรงงานก่อสร้างตามความจำเป็น
ปลัดกระทรวงมหาดไทย กล่าวเพิ่มเติมว่า การดำเนินงานตามโครงการบ้านท้องถิ่นประชารัฐร่วมใจ เทิดไท้องค์ราชัน ราชินี เป็นโครงการที่มีความสำคัญที่จะช่วยเหลือพี่น้องประชาชนผู้ยากไร้หรือด้อยโอกาสในสังคมให้ได้มีที่อยู่อาศัยซึ่งถือเป็นปัจจัยพื้นฐานของการดำรงชีวิต และที่สำคัญการดำเนินโครงการในครั้งนี้ ได้เกิดจากพลังประชารัฐ ที่ทุกภาคส่วนจะได้ร่วมกันทำความดีด้วยการช่วยเหลือเกื้อกูลแก่ผู้ด้อยโอกาสในสังคม โดยกระทรวงมหาดไทย จังหวัด อำเภอ และองค์กรปกครองส่วนท้องถิ่นจะร่วมกันดำเนินงานอย่างเต็มกำลังความสามารถ เพื่อให้พี่น้องคนไทยได้มีคุณภาพชีวิตที่ดีขึ้นอย่างเท่าเทียม.

 



 









ที่มา : http://www.thaigov.go.th/news/contents/details/109