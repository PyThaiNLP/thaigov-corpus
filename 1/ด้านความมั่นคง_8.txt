รัฐบาลไทย-ข่าวทำเนียบรัฐบาล-ปลัดกระทรวงมหาดไทย สั่งด่วนผู้ว่าราชการจังหวัด 4 จังหวัดชายแดนภาคใต้ เพิ่มมาตรการป้องกันและรักษาความสงบเรียบร้อย หลังได้รับรายงานมีเหตุก่อกวนในพื้นที่







                                วันอังคารที่ 23 สิงหาคม 2559                              





    359  













   ปลัดกระทรวงมหาดไทย สั่งด่วนผู้ว่าราชการจังหวัด 4 จังหวัดชายแดนภาคใต้ เพิ่มมาตรการป้องกันและรักษาความสงบเรียบร้อย หลังได้รับรายงานมีเหตุก่อกวนในพื้นที่
 

   ปลัดกระทรวงมหาดไทย สั่งด่วนผู้ว่าราชการจังหวัด 4 จังหวัดชายแดนภาคใต้ เพิ่มมาตรการป้องกันและรักษาความสงบเรียบร้อย หลังได้รับรายงานมีเหตุก่อกวนในพื้นที่ 





    

วันนี้ (1 ส.ค.59) นายกฤษฎา บุญราช ปลัดกระทรวงมหาดไทย เปิดเผยว่า ด้วยกระทรวงมหาดไทยได้รับรายงานจากจังหวัดชายแดนภาคใต้ว่า เมื่อช่วงวันที่ 31กรกฎาคม - 1 สิงหาคม 2559 มีกลุ่มผู้ไม่หวังดีได้พ่นสีเขียนป้ายข้อความต่างๆ ไว้ที่บริเวณพื้นถนน กำแพงมัสยิด รั้วโรงเรียน ป้ายบอกชื่อหมู่บ้านและข้างอาคารของหน่วยราชการประจำตำบล หรือหมู่บ้าน โดยการกระทำดังกล่าวมีลักษณะก่อกวนและอุกอาจเพราะเกิดขึ้นในพื้นที่ที่มีทั้งกำนัน ผู้ใหญ่บ้าน และหน่วยงานราชการตั้งอยู่ด้วย ซึ่งอาจทำให้ประชาชนขาดความเชื่อมั่นในการรักษาความสงบเรียบร้อยของเจ้าหน้าที่และหน่วยงานรัฐ
ดังนั้น เพื่อเป็นการป้องกันและรักษาความสงบเรียบร้อยในพื้นที่จังหวัดชายแดนภาคใต้ กระทรวง มหาดไทยจึงได้สั่งการให้ผู้ว่าราชการจังหวัดสงขลา ยะลา นราธิวาส และปัตตานี เพิ่มความเข้มข้นในการรักษาความสงบเรียบร้อยและความปลอดภัยในพื้นที่ โดยให้เชิญประชุมผู้บังคับหน่วยเฉพาะกิจจังหวัด และผู้บังคับการตำรวจภูธรจังหวัด พร้อมศูนย์รักษาความสงบเรียบร้อยจังหวัดฯ เพื่อกำหนดแนวทางเร่งรัดการสืบสวนสอบสวนในการหาตัวคนร้าย และวางมาตรการป้องกันแก้ไขมิให้เหตุการณ์ดังกล่าวเกิดขึ้นอีกโดยเฉพาะให้ระมัดระวังการลักลอบเผาทำลายสถานที่ราชการ หรือสถานที่ที่จะใช้เป็นหน่วยออกเสียงประชามติในวันที่ 7 สิงหาคม 2559 รวมทั้งดำเนินการตรวจสอบการวางระเบิดหรือการซุกซ่อนวัตถุระเบิดในพื้นที่จังหวัดชายแดนภาคใต้ด้วย


สำหรับในระดับอำเภอ ให้นายอำเภอเชิญประชุม ผบ.หน่วย 3 ฝ่าย (นายอำเภอ/ผู้บังคับกองพัน/ผู้กำกับการสถานีตำรวจ) เพื่อร่วมกันกำหนดแนวทางการมีส่วนร่วมของประชาชนในการรักษาความสงบเรียบร้อยพื้นที่ โดยให้ปลัดอำเภอผู้ประสานงานประจำตำบล เชิญประชุมผู้นำ 4 เสาหลักของหมู่บ้าน คือ กำนัน ผู้ใหญ่บ้าน สมาชิกองค์กรปกครองส่วนท้องถิ่นประจำหมู่บ้าน ผู้นำศาสนา และผู้อาวุโสของหมู่บ้าน มาร่วมประชุมกำหนดวิธีการรักษาความปลอดภัยและดูแลพื้นที่ในหมู่บ้าน ร่วมกับ กำลังพลหน่วยงานรัฐ โดยในขั้นแรกหากพบว่ามีเหตุการณ์ก่อกวน พ่นสี หรือเขียนข้อความในสถานที่ต่างๆ ในหมู่บ้านให้นายอำเภอแจ้งกำนัน ผู้ใหญ่บ้าน ร่วมกับเจ้าหน้าที่รัฐ เพื่อทาสีทับข้อความเดิมในพื้นที่หมู่บ้านของตนเอง หรือ หากมีเหตุการณ์แล้วพื้นที่ใดไม่ปฏิบัติตามมาตรการที่กำหนดไว้ ถือว่าเป็นการปฏิบัติหน้าที่บกพร่อง ซึ่งจะนำมาประกอบการประเมินผลงานของกำนันและผู้ใหญ่บ้านตามระเบียบการประเมินผลการปฏิบัติหน้าที่ของผู้ใหญ่บ้าน พ.ศ.2559 ที่ประกาศใช้ไปแล้ว.

 
 




 









ที่มา : http://www.thaigov.go.th/news/contents/details/113