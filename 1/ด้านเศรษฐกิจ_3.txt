รัฐบาลไทย-ข่าวทำเนียบรัฐบาล-การช่วยเหลือลูกเรือประมงไทยในอินโดนีเซีย







                                วันอังคารที่ 23 สิงหาคม 2559                              





    342  





      พิมพ์    
     
    
















   การช่วยเหลือลูกเรือประมงไทยในอินโดนีเซีย
 

   อธิบดีกรมการกงสุล พร้อมคณะผู้แทนจากกระทรวงการพัฒนาสังคมและความมั่นคงของมนุษย์ ได้เข้าพบหารือกับนาย Ekjon Lingga SH รักษาการหัวหน้าตำรวจตรวจคนเข้าเมือง (ตม.) ประจำเกาะอำบน ประเทศอินโดนีเซีย 





ในโอกาสนี้ ฝ่ายไทยได้ขอความร่วมมือ ตม. อินโดนีเซีย ให้แจ้งสถานเอกอัครราชทูต ณ กรุงจาการ์ตา หากตรวจพบข้อมูลคนไทยหรือลูกเรือประมงไทยประสบปัญหาตกทุกข์ได้ยากและประสงค์จะขอความช่วยเหลือให้เดินทางกลับประเทศไทย ทั้งนี้ อธิบดีกรมการกงสุลได้เสนอให้จัดระเบียบแรงงานด้านประมงที่จะเดินทางไปทำงานที่ประเทศอินโดนีเซีย โดยลูกเรือควรใช้หนังสือเดินทางเป็นเอกสารประจำตัวคู่กับหนังสือสำคัญคนประจำเรือ (Seaman book) เพื่อความสะดวกรวดเร็วในการตรวจสอบสัญชาติและสถานภาพของลูกเรือประมง รวมทั้งเป็นการเพิ่มมาตรการการป้องกันการปลอมแปลงเอกสารคนประจำเรือ โดย ตม. อินโดนีเซีย ได้เห็นชอบกับฝ่ายไทยในมาตรการดังกล่าว ซึ่งจะช่วยให้การระบุสัญชาติของลูกเรือกระทำได้รวดเร็ว และเป็นการลดขั้นตอนประสานงานเพื่อให้ความช่วยเหลือได้อีกด้วย

ทั้งนี้ ตม. อินโดนีเซียได้นำตัวลูกเรือประมงไทยอีก ๔ รายที่ตกค้างอยู่ที่เกาะอำบน มอบให้สถานเอกอัครราชทูตฯเพื่อส่งตัวกลับประเทศ ซึ่งเจ้าหน้าที่ได้ดำเนินการสอบปากคำและพิสูจน์สัญชาติไทยเป็นที่เรียบร้อย และจะส่งตัวกลับประเทศไทยในโอกาสแรกต่อไป

อนึ่ง กรณีที่ลูกเรือไทยบางรายได้หลบหนีนายจ้างเข้ามาพำนักที่เกาะอำบนเป็นระยะเวลานาน จนกระทั่งมีภริยาและบุตรกับคนพื้นเมืองและร้องขอให้ช่วยเหลือนั้น  อธิบดีกรมการกงสุลยืนยันว่าส่วนราชการของไทยและสถานเอกอัครราชทูตฯ พร้อมจะให้ความช่วยเหลือในการออกเอกสารเดินทางที่ถูกต้อง และตรวจลงตราวีซ่าประเภทที่เหมาะสมให้แก่ครอบครัวของลูกเรือประมงไทย เพื่อจะได้สามารถยื่นคำร้องขอเปลี่ยนแปลงสถานภาพครอบครัว รวมทั้งการพำนักอาศัยให้ถูกต้องตามกฎหมายต่อไป ซึ่งฝ่ายอินโดนีเซียได้แสดงความขอบคุณการดำเนินการที่รวดเร็ว และมีประสิทธิภาพของสถานเอกอัครราชทูตฯ ในการประสานงานและตรวจสอบข้อมูลต่าง ๆ หลังจากได้รับแจ้งปัญหาของลูกเรือประมงไทย

นอกจากนี้ คณะผู้แทนจากกระทรวงการต่างประเทศ และกระทรวงการพัฒนาสังคมฯ  ได้เข้าพบหารือกับผู้แทนจากองค์กร LAPPAN ซึ่งเป็นองค์กรอิสระท้องถิ่นของอินโดนีเซีย โดยเอกอัครราชทูต ณ กรุงจาการ์ตา และอธิบดีกรมการกงสุลได้ขอความร่วมมือองค์กรว่า หากทราบข้อมูลที่เกี่ยวกับคนไทยประสบปัญหาตกทุกข์ได้ยากที่อินโดนีเซีย ขอให้ประสานงานกับสถานเอกอัครราชทูตฯ เพื่อดำเนินการช่วยเหลือทันที ซึ่งกรมการกงสุลและสถานเอกอัครราชทูตฯ พร้อมที่จะให้การสนับสนุนค่าใช้จ่ายแก่องค์กรเพื่อดำเนินการช่วยเหลือคนไทยที่ประสบปัญหา

อนึ่ง เกี่ยวกับการช่วยเหลือลูกเรือ ๖ ราย ที่สถานเอกอัครราชทูตฯ ดำเนินการมาตั้งแต่วันที่ ๙ กันยายน ๒๕๕๗ นั้น ตม. อินโดนีเซียที่เกาะอำบนได้ให้ความอนุเคราะห์เป็นกรณีพิเศษ โดยได้จัดเตรียมเอกสารที่เกี่ยวข้องของลูกเรือและให้เจ้าหน้าที่คุมตัวบุคคล ๖ คนดังกล่าวส่งมอบให้ฝ่ายไทยตามข้อกฎหมายของอินโดนีเซีย โดยคนไทยทั้งหมดจะเดินทางถึงไทยในวันที่ ๑ ตุลาคม ๒๕๕๗ ซึ่งหน่วยงานที่เกี่ยวข้องจะดำเนินการดูแลคนไทยต่อไป 



ที่มา : http://www.thaigov.go.th/news/contents/details/141