รัฐบาลไทย-ข่าวทำเนียบรัฐบาล-โฆษกรัฐบาลแจงเหตุผลการเปิดไลน์เชื่อมโยงส่วนราชการ ไม่ใช่ห้องเชือด แต่ช่วยเพิ่มประสิทธิภาพการรับรู้ข่าวสารของประชาชน 







                                วันเสาร์ที่ 25 กุมภาพันธ์ 2560                              





    347  





      พิมพ์    
     
    
















   โฆษกรัฐบาลแจงเหตุผลการเปิดไลน์เชื่อมโยงส่วนราชการ ไม่ใช่ห้องเชือด แต่ช่วยเพิ่มประสิทธิภาพการรับรู้ข่าวสารของประชาชน 
 

   โฆษกรัฐบาลแจงเหตุผลการเปิดไลน์เชื่อมโยงส่วนราชการ ไม่ใช่ห้องเชือด แต่ช่วยเพิ่มประสิทธิภาพการรับรู้ข่าวสารของประชาชน ชี้นายกฯ เน้น 2 ภารกิจ มุ่งทำงานควบคู่สร้างความเข้าใจ เปิดมิติใหม่การสื่อสารภาครัฐ  





   วันนี้ (25 ก.พ.60) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่สื่อมวลชนนำเสนอข่าวแนวทางการเพิ่มประสิทธิภาพการสร้างความรับรู้และความเข้าใจข่าวสารรัฐบาลแก่ประชาชนของหัวหน้าส่วนราชการ รัฐวิสาหกิจ และองค์การมหาชน ที่ทำงานร่วมกันผ่านแอพลิเคชันไลน์ไปยังสื่อมวลชนในทำนองว่า เป็นห้องเชือดข้าราชการเฉื่อยนั้น ว่า“ในความเป็นจริงแต่ละหน่วยงานมีภารกิจที่ต้องรับผิดชอบมากมาย ดังนั้น สำนักโฆษกและกรมประชาสัมพันธ์จึงเข้ามาช่วยตรวจสอบข้อมูลข่าวสารว่าประเด็นใดที่อยู่ในความสนใจของสังคมหรือถูกนำเสนอคลาดเคลื่อนจากความเป็นจริง เพื่อส่งให้หน่วยงานที่เกี่ยวข้องได้ชี้แจงทำความเข้าใจแก่ประชาชนอย่างถูกต้อง รวดเร็ว ซึ่งเป็นหน้าที่โดยตรงอยู่แล้ว”

พลโท สรรเสริญ กล่าวต่อว่า พลเอก ประยุทธ์ จันทร์โอชา นายกรัฐมนตรี มีนโยบายที่ชัดเจนตั้งแต่แรกเข้ามาบริหารราชการแผ่นดินว่า ทุกหน่วยงานไม่ว่าจะเป็นส่วนราชการ รัฐวิสาหกิจ หรือองค์การมหาชน จะต้องไม่ทำงานเพียงอย่างเดียว แต่จะต้องสร้างความรับรู้และความเข้าใจควบคู่กันไปด้วย เพื่อสร้างกระบวนการมีส่วนร่วมของภาคประชาชน โดยหากหน่วยงานใดสามารถตอบสนองได้ทั้ง 2 ภารกิจ ก็จะช่วยให้การทำงานมีประสิทธิภาพมากขึ้น และสอดคล้องกับตัวชี้วัดที่ ก.พ.ร.กำหนดตามมติคณะรัฐมนตรี ซึ่งถือว่าเป็นเรื่องที่ดี ไม่ใช่เรื่องที่ลับลมคมในแต่อย่างใด

ทั้งนี้ การนำแอพลิเคชันไลน์มาใช้ประโยชน์โดยกำหนดให้มีห้อง ID-Chat IA-Chat และ IR-Chat นั้น เป็นขั้นตอนที่สำนักโฆษกและกรมประชาสัมพันธ์ ตกลงใจร่วมกับทุกหน่วยงาน เพื่อให้การทำงานมีความสะดวกและชัดเจน โดยเป็นการสื่อสารแบบ 2 ทาง ที่ช่วยให้เกิดการแลกเปลี่ยนข้อมูลข่าวสารและสร้างความสัมพันธ์อันดีระหว่างหน่วยงาน ซึ่งจะทำให้การบริหารงานภาครัฐโดยรวมมีการพัฒนามากยิ่งขึ้น  และเป็นมิติใหม่ของการสื่อสารภาครัฐไปสู่ประชาชน
-------------------
สำนักโฆษก
  



ที่มา : http://www.thaigov.go.th/news/contents/details/2073