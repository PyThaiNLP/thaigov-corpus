รัฐบาลไทย-ข่าวทำเนียบรัฐบาล-ลธน. พลเอกวิลาศฯ เป็นประธานในพิธีปิดงานตลาดคลองผดุงฯ ภายใต้แนวคิด 







                                วันอังคารที่ 28 กุมภาพันธ์ 2560                              





    1,392  













   ลธน. พลเอกวิลาศฯ เป็นประธานในพิธีปิดงานตลาดคลองผดุงฯ ภายใต้แนวคิด 
 

   เลขาธิการนายกรัฐมนตรี เป็นประธานในพิธีปิดตลาดคลองผดุงฯ ภายใต้แนวคิด "เมืองสุขภาพดีวิถีไทย"  จัดโดยกระทรวงสาธารณสุขด้วยความร่วมมือของสำนักเลขาธิการนายกรัฐมนตรี จัดขึ้นระหว่าง 6 - 26 ก.พ. 2560  สามารถสร้างยอดการจำหน่ายสินค้าภายในงานกว่า 44 ล้านบาท 





           วันนี้ (26 กุมภาพันธ์ 2560) เวลา 15.00 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล พลเอกวิลาศ อรุณศรี เลขาธิการนายกรัฐมนตรี เป็นประธานในพิธีปิดตลาดคลองผดุง: ภายใต้แนวคิด "เมืองสุขภาพดีวิถีไทย" ณ ตลาดคลองผดุงกรุงเกษม ข้างทำเนียบรัฐบาล จัดโดยกระทรวงสาธารณสุขด้วยความร่วมมือของสำนักเลขาธิการนายกรัฐมนตรี โดยมี นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง นายสุเทพ วัชรปิยานันทน์ อธิบดีกรมการแพทย์แผนไทยและแพทย์ทางเลือก กระทรวงสาธารณสุข คณะผู้บริหารและตัวแทนหัวหน้าส่วนราชการที่เกี่ยวข้องเข้าร่วมงาน
          อธิบดีกรมการแพทย์แผนไทยและแพทย์ทางเลือก กล่าวว่า กระทรวงสาธารณสุข ได้รับมอบหมายให้เป็นเจ้าภาพในการจัดงาน "เมืองสุขภาพดีวิถีไทย" ณ ตลาดคลองผดุงกรุงเกษม ข้างทำเนียบรัฐบาล ระหว่างวันที่ 6 - 26 กุมภาพันธ์ 2560 โดยกระทรวงสาธารณสุข ได้มุ่งเน้นการจำหน่ายสินค้าเพื่อสุขภาพ ตามนโยบายรัฐบาลที่ส่งเสริมให้ผลิตภัณฑ์ต่าง ๆ เป็นของดีเด่นประจำชาติ เพื่อสร้างแบรนด์ผลิตภัณฑ์และความรู้เรื่องสมุนไพรให้เป็นที่จดจำและมีการนำไปใช้ประโยชน์ได้จริง ได้แก่ กลุ่มเวชสำอาง อาหารเสริม พร้อมเปิดตัว 4 สุดยอดผลิตภัณฑ์ (Product Champion) คือ ขมิ้นชัน แก้ท้องอืดจุกเสียดแน่นท้อง ปวดเข่า ไพล แก้ปวดกล้ามเนื้อ แก้ปวดเมื่อย ลดการอักเสบ กระชายดำ บำรุงกำลัง บัวบก แก้ฟกช้ำ ช่วยบำรุงสมองเพิ่มความจำ เสริมเนื้อเยื่อในแผลเบาหวาน นอกจากนี้ ยังมีบริการฉีดวัคซีนไข้หวัดใหญ่ และวัคซีนคอตีบบาดทะยัก ให้กับประชาชนฟรีทุกวันตลอดการจัดงาน ซึ่งตลอดระยะเวลาการจัดงานได้มีประชาชนมาขอรับการฉีดวัคซีนเป็นจำนวนมาก
        จากนั้น เลขาธิการนายกรัฐมนตรี เป็นประธานในพิธีกล่าวปิดงานฯ ว่า การจัดงานตลาดคลองผดุงกรุงเกษม ข้างทำเนียบรัฐบาลเป็นดำริของ พลเอก ประยุทธ์ จันทร์โอชา นายกรัฐมนตรี เพื่อเปิดโอกาสให้ผู้ประกอบการรายย่อยจากทั่วประเทศได้ผลัดเปลี่ยนหมุนเวียนกันมาพบปะผู้บริโภคโดยตรง ด้วยการจำหน่ายสินค้าท้องถิ่นในราคาย่อมเยาโดยไม่ผ่านพ่อค้าคนกลาง อีกทั้งเป็นการให้ทุกกระทรวงที่หมุนเวียนมาจัดงานภายในตลาดดังกล่าว ได้มีโอกาสใกล้ชิดประชาชนด้วยการจัดแสดงผลงานผ่านนิทรรศการ และมีบริการสวัสดิการต่าง ๆ ของกระทรวงฯ มาให้บริการประชาชนโดยตรงอีกด้วย ประการสำคัญนายกรัฐมนตรีปรารถนาให้ตลาดฯ นี้เป็นการลดความเหลื่อมล้ำในสังคมพร้อมเพิ่มรายได้และเพิ่มช่องทางในการจำหน่ายสินค้าแก่ผู้ประกอบการรายย่อยให้มีคุณภาพชีวิตที่ดีขึ้นตามแนวทาง “ประชารัฐ” ของรัฐบาลอีกด้วย
       จากนั้น อธิบดีกรมการแพทย์แผนไทยและแพทย์ทางเลือกได้ส่งมอบป้ายตลาดคลองผดุงกรุงเกษม ผ่านเลขาธิการนายกรัฐมนตรี เพื่อส่งมอบต่อให้กับตัวแทนผู้บริหารของศูนย์อำนวยการบริหารจังหวัดชายแดนภาคใต้ (ศอ.บต.) รับเป็นเจ้าภาพการจัดงาน ฯ ในเดือนมีนาคม 2560 พร้อมได้ถ่ายภาพเป็นที่ระลึกร่วมกันกับผู้มาร่วมงานในครั้งนี้ด้วยอัธยาศัยอันดี
        อนึ่ง ในเดือนมีนาคม 2560 คณะกรรมการดำเนินโครงการตลาดคลองผดุงกรุงเกษมได้มีมติเห็นชอบมอบหมายให้ ศอ.บต. ด้วยความความร่วมมือของสำนักเลขาธิการนายกรัฐมนตรี จัดงานตลาดคลองผดุงกรุงเกษม ข้างทำเนียบรัฐบาลภายใต้แนวคิด “วิถีไทยชายแดนใต้ “กินดี” อยู่ได้ เข้าใจกัน” ระหว่างวันที่ 7-24 มีนาคม 2560 โดย กินดี หมายถึงความมั่งคั่งในการพัฒนาเศรษฐกิจและคุณภาพชีวิตของประชาชนในพื้นที่ เพื่อให้สอดคล้องกับการขับเคลื่อนโครงการเมืองต้นแบบ “สามเหลี่ยมมั่นคง มั่งคั่ง ยั่งยืน” “อยู่ได้” หมายถึงความมั่นคงโดยประชาชน สามารถดำรงชีวิตอยู่ได้อย่างปกติสุข แสดงให้เห็นว่าพื้นที่ 5 จังหวัดชายแดนใต้มีความมั่นคงและมีความปลอดภัยสูง ตลอดจน “เข้าใจกัน” ซึ่งสื่อถึงความยั่งยืน ความรัก ความสามัคคี การร่วมอยู่กันในทุกพหุวัฒนธรรมที่มีความหลากหลายในพื้นที่ 5 จังหวัดชายแดนภาคใต้ ซึ่งเป็นพื้นฐานของการอยู่ร่วมกันอย่างสันติสุข
        ทั้งนี้ การจัดงานดังกล่าวแบ่งเป็น 4 โซน ดังนี้
        โซนที่ 1 นำเสนอผลิตภัณฑ์ของกลุ่มผู้ได้รับผลกระทบจากเหตุการณ์ความไม่สงบ กลุ่มผู้ด้อยโอกาส และนวดแผนไทย
        โซนที่ 2 นำเสนอผลิตภัณฑ์ประเภทผ้าเครื่องแต่งกายและเครื่องประดับที่มีความหลากหลายในพื้นที่ 5 จังหวัดชายแดนภาคใต้ ที่มีวิถีชีวิตสะท้อนถึงวัฒนธรรมอันทรงคุณค่าในสังคมไทย
        โซนที่ 3 นำเสนอผลิตภัณฑ์แปรรูปจากผลิตผลทางการเกษตรทุกชนิด เช่น ทุเรียนกวน กล้วยหิน ส้มแขกแช่อิ่ม มะม่วงแช่อิ่ม ตลอดจนผลิตภัณฑ์อาหารแปรรูปจากทะเล เช่น ปลากุเลาเค็ม กุ้งแห้ง ปลากรอบและปลาปรุงรสทุกรูปแบบซึ่งรสชาติอร่อยมาก
        โซนที่ 4 นำเสนออาหารประเภทปรุงสดที่เป็นเอกลักษณ์ที่โดดเด่นในพื้นที่ เช่น ข้าวมันไก่เบตง ข้าวหมกไก่ ข้าวยำ โรตี ชาชัก ขนมพื้นบ้านที่บ่งชี้ถึงเอกลักษณ์และวัฒนธรรมท้องถิ่น
        เลขาธิการนายกรัฐมนตรีจึงขอเชิญชวนพี่น้องประชาชนชาวกรุงเทพมหานครและปริมณฑลเที่ยวชม ชิม ช้อป สนับสนุนผลิตภัณฑ์ที่มาจาก 5 จังหวัดชายแดนภาคใต้ ในวันที่ 7 - 24 มีนาคม 2560 ระหว่างเวลา 10.00 - 19.00 น. ทุกวัน ณ ตลาดคลองผดุงกรุงเกษม ข้างทำเนียบรัฐบาล
 
*****************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/2079