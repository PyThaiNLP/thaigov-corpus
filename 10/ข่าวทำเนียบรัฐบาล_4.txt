รัฐบาลไทย-ข่าวทำเนียบรัฐบาล-นรม. รับมอบเงินบริจาคช่วยเหลือผู้ประสบอุทกภัยภาคใต้ จำนวนกว่า 11 ล้านบาท จากนายกสมาคมประกันวินาศภัยไทย







                                วันศุกร์ที่ 24 กุมภาพันธ์ 2560                              





    403  













   นรม. รับมอบเงินบริจาคช่วยเหลือผู้ประสบอุทกภัยภาคใต้ จำนวนกว่า 11 ล้านบาท จากนายกสมาคมประกันวินาศภัยไทย
 

   นรม. รับมอบเงินบริจาคช่วยเหลือผู้ประสบอุทกภัยภาคใต้ จำนวนกว่า 11 ล้านบาท จากนายกสมาคมประกันวินาศภัยไทย 





              วันนี้ (23 กุมภาพันธ์ 2560) เวลา 13.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี นำนายอานนท์ วังวสุ นายกสมาคมประกันวินาศภัยไทย พร้อมด้วยคณะ เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี  เพื่อมอบเงินบริจาคช่วยเหลือผู้ประสบอุทกภัยภาคใต้ จำนวนกว่า 11 ล้านบาท

         โอกาสนี้ นายกรัฐมนตรีได้กล่าวขอบคุณในนามของรัฐบาล สำหรับน้ำใจที่ต้องการช่วยเหลือผู้ประสบอุทกภัยภาคใต้ในวันนี้ รัฐบาลมีความเชื่อมั่นว่า เมื่อถึงยามคับขัน คนไทยก็จะแสดงให้เห็นถึงความเสียสละ รักในบ้านเกิด มีความรักเมืองไทย และไม่ทอดทิ้งกันในยามที่ลำบากอีกด้วย

         นายกรัฐมนตรี ได้กล่าวต่อไปว่า รัฐบาลกำลังดำเนินการแก้ปัญหาระยะยาวในหลายเรื่อง ทั้งในเรื่องอุทกภัยน้ำท่วม น้ำแล้ง โดยนำหลักของการบูรณาการตามแนวทางพระราชดำริของพระบาทสมเด็จพระปรมินทรมหาภูมิพลอดุลยเดช ที่ทรงห่วงใยประชาชนมาโดยตลอด

       ทั้งนี้ นายกรัฐมนตรี ได้กล่าวย้ำว่า ประชาชนทุกคนจะต้องมีส่วนร่วมที่จะช่วยกันทำให้ประเทศชาติเจริญเติบโตไปอย่างเข้มแข็ง นอกจากนั้น ในส่วนของมิตรประเทศ ประเทศไทยได้วางแนวทางการขับเคลื่อนพัฒนาเศรษฐกิจเพื่อ เจริญเติบโตไปพร้อมกันตามกำลังความสามารถที่ตัวเองมี แต่จะต้องไม่ทิ้งใครไว้ข้างหลัง ซึ่งขณะเดียวกันปัจจุบัน ประเทศไทยมีการลงทุนจากต่างชาติ ในอัตราการลงทุนที่สูงขึ้น นักลงทุนต่างให้ความเชื่อมั่นมากขึ้น แต่อย่างไรก็ตาม สิ่งที่เราควรคำนึงมากที่สุดในการพัฒนาประเทศนั่น มิได้หมายความว่า เราจะมุ่งพัฒนาส่งเสริมการลงทุนด้านอุตสาหกรรมเพียงอย่างเดียว แต่สิ่งสำคัญคือ รัฐบาลจะต้องดูแลพี่น้องประชาชนในทุกระดับอย่างทั่วถึงให้ได้มากที่สุด และในส่วนการดำเนินงานของรัฐบาลในด้านสังคมนั้น ได้มีการเร่งรัดบังคับใช้กฎหมายมาอย่างต่อเนื่อง แต่มิได้ใช้เพียงเพื่อการไล่ล่าบังคับ หรือรังแกแก่ผู้ใดผู้หนึ่งโดยเฉพาะ แต่กฎหมายจะเป็นตัวทำให้เกิดมาตรฐานและความเท่าเทียมกันของทุกคนให้มีชีวิตได้อย่างสงบสุข

         ตอนท้ายนี้ นายกรัฐมนตรีได้กล่าวว่า รัฐบาลได้เร่งดำเนินการด้วยหลักการของการมีเหตุและมีผล มีหลักความคิดที่จะต้องคิดดี คิดเป็น คิดถูกต้อง เพื่อร่วมกันขับเคลื่อนประเทศไทยให้ก้าวไปสู่ ไทยแลนด์ 4.0 ด้วยนวัตกรรมใหม่ ๆ ไปอย่างมั่นคง มั่งคั่ง และยั่งยืน ต่อไป
 
*****************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/2032