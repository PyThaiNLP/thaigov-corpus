รัฐบาลไทย-ข่าวทำเนียบรัฐบาล-เอกอัครราชทูตอินเดียประจำประเทศไทย เข้าเยี่ยมคารวะรองนายกรัฐมนตรี







                                วันศุกร์ที่ 24 กุมภาพันธ์ 2560                              





    608  





      พิมพ์    
     
    
















   เอกอัครราชทูตอินเดียประจำประเทศไทย เข้าเยี่ยมคารวะรองนายกรัฐมนตรี
 

   เอกอัครราชทูตอินเดียประจำประเทศไทย เข้าเยี่ยมคารวะรองนายกรัฐมนตรี 





   วันนี้ (24 ก.พ. 60) เวลา 10.30 น. นายภวันต สิงห์ พิศโนอี (Mr. Bhagwant Singh Bishnoi) เอกอัครราชทูตอินเดียประจำประเทศไทย เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล เพื่อหารือเกี่ยวกับประเด็นความร่วมมือด้านเศรษฐกิจ สรุปสาระสำคัญการหารือดังนี้

ออท.อินเดีย แสดงความยินดีที่ได้พบกับรองนายกรัฐมนตรีอีกครั้ง พร้อมกล่าวว่ารัฐบาลอินเดียรู้สึกเป็นเกียรติ ที่ได้รับเสด็จพระบรมวงศานุวงศ์ของไทยมาโดยตลอด ซึ่งเมื่อวันที่ 26 มกราคม 2560 รัฐบาลอินเดียได้ประกาศทูลเกล้าฯ ถวายรางวัล Padma Bhushan Award แด่สมเด็จพระเทพรัตนราชสุดาฯ สยามบรมราชกุมารี ในโอกาสวันสาธารณรัฐอินเดีย ซึ่งทรงเป็นชาวต่างชาติพระองค์เดียวที่ได้รับการทูลเกล้าฯ ถวายรางวัลในปีนี้

ทั้งสองฝ่ายยืนยันความสัมพันธ์อันแน่นแฟ้นระหว่างกัน และยินดีที่ปีนี้เป็นปีครบรอบ 70 ปีการสถาปนาความสัมพันธ์ทางการทูต ซึ่งหน่วยงานทั้งสองฝ่าย อาทิ กระทรวงการต่างประเทศ กระทรวงวัฒนธรรม สถานเอกอัครราชทูตอินเดีย จะร่วมจัดกิจกรรมเฉลิมฉลองทั้งในไทยและอินเดีย ทั้งนี้รองนายกรัฐมนตรีหวังว่านายกรัฐมนตรีอินเดียจะสามารถเยือนไทยในช่วงต้นเดือนสิงหาคมปีนี้ ตามคำเชิญของนายกรัฐมนตรี เพื่อร่วมฉลองโอกาสสำคัญดังกล่าวด้วย
ออท.อินเดีย กล่าวว่าตามที่มีโครงการถนนสามฝ่ายไทย-เมียนมา-อินเดีย เพื่อพัฒนาและส่งเสริมความร่วมมือด้านการขนส่ง ส่งเสริมการค้าการลงทุน และการท่องเที่ยวระหว่างกันนั้น ปัจจุบันฝ่ายไทยอนุญาตให้เดินรถเส้นทางแม่สอด-ตาก-สุโขทัย-พิษณุโลก อย่างไรก็ตาม ออท. อินเดียประสงค์ให้ไทยขยายเส้นทางลงมายังกรุงเทพฯ ซึ่งรองนายกรัฐมนตรีรับจะนำประเด็นดังกล่าวไปหารือกับรัฐมนตรีว่าการกระทรวงคมนาคมต่อไป

โอกาสนี้ ออท. อินเดียยังได้ชี้แจงเกี่ยวกับปัญหาที่โรงงาน บริษัทไทยเรยอน (Thai Rayon) จังหวัดอ่างทองถูกร้องเรียนเรื่องปัญหามลพิษแต่ปัจจุบันโรงงานฯ ได้แก้ไขปัญหาดังกล่าวโดยการติดตั้งระบบป้องกันมลพิษแล้ว ทั้งนี้รองนายกรัฐมนตรีจะแจ้งให้รัฐมนตรีว่าการกระทรวงอุตสาหกรรมรับทราบ และติดตามข้อเท็จจริงในเรื่องดังกล่าว
นอกจากนี้ทั้งสองฝ่ายยังได้หารือเกี่ยวกับการอำนวยความสะดวกในด้านการค้าและการลงทุนแก่นักธุรกิจไทยและอินเดีย อาทิ การเพิ่มจำนวนเที่ยวบินระหว่างกัน การอำนวยความสะดวกในการตรวจลงตราแก่นักธุรกิจไทยและอินเดีย เป็นต้น
************



ที่มา : http://www.thaigov.go.th/news/contents/details/2042