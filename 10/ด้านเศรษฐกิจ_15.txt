รัฐบาลไทย-ข่าวทำเนียบรัฐบาล-กรมการค้าภายในเปิดโครงการมันสำปะหลังกินได้ ชูแนวทางส่งเสริมเกษตรกรปลูกมันสำปะหลัง พร้อมเปิดตลาดให้พบกับผู้ประกอบการ หวังยกระดับและสร้างรายได้ให้เกษตรกร ตามนโยบายประเทศไทย 4.0







                                วันศุกร์ที่ 24 กุมภาพันธ์ 2560                              





    431  













   กรมการค้าภายในเปิดโครงการมันสำปะหลังกินได้ ชูแนวทางส่งเสริมเกษตรกรปลูกมันสำปะหลัง พร้อมเปิดตลาดให้พบกับผู้ประกอบการ หวังยกระดับและสร้างรายได้ให้เกษตรกร ตามนโยบายประเทศไทย 4.0
 

   กรมการค้าภายใน กระทรวงพาณิชย์ จัดโครงการแปรรูปมันสำปะหลัง และผลิตภัณฑ์สู่อุตสาหกรรมอาหารเพื่อยกระดับรายได้เกษตรกรชุมชน 





   หวังผลักดันให้เกษตรกรผู้เพาะปลูกมันสำปะหลังปรับรูปแบบการปลูกมันเพื่อส่งออกสำหรับอุตสาหกรรมแป้งมันและมันเส้น สู่อุตสาหกรรมอาหาร นำร่องให้ความรู้กลุ่มเกษตรกรและผู้ประกอบการท้องถิ่น หวังผลให้เกษตรกรสามารถสร้างรายได้จากองค์ความรู้และต่อยอดความคิดได้ด้วยตัวเอง

 นางสาววิบูลย์ลักษณ์ ร่วมรักษ์ ปลัดกระทรวงพาณิชย์ กล่าวถึงโครงการแปรรูปมันสำปะหลังและผลิตภัณฑ์สู่อุตสาหกรรมอาหารเพื่อยกระดับรายได้เกษตรกรชุมชนว่า “เดิมเกษตรกรจะปลูกมันสำปะหลัง และเก็บเกี่ยวเพื่อนำไปจำหน่ายให้กับผู้ประกอบการแปรรูปเป็นแป้งมันและมันเส้น จำหน่ายต่อไปยังตลาดทั้งภายในประเทศและส่งออก โดยสัดส่วนการบริโภคในประเทศมีเพียงร้อยละ 30 ซึ่งเป็นสัดส่วนที่น้อยมากเมื่อเทียบกับการส่งออกไปต่างประเทศ ร้อยละ 70 ทำให้ตลาดต่างประเทศเป็นตัวกำหนดราคามันสำปะหลัง และส่งผลให้เกษตรกรผู้ปลูกมันสำปะหลังถูกกดราคาลงไปด้วย อย่างไรก็ตาม จากนโยบายประเทศไทย 4.0 ที่เน้นการพัฒนาเศรษฐกิจให้ยั่งยืน สู่การทำงานแบบ “ประชารัฐ” โดยบูรณาการการทำงานร่วมกันของภาครัฐ เอกชน เกษตรกรและชุมชน ให้มีส่วนร่วมในการพัฒนาชุมชนให้เข้มแข็งและมีศักยภาพ กระทรวงพาณิชย์ จึงริเริ่ม โครงการแปรรูปมันสำปะหลังและผลิตภัณฑ์ สู่อุตสาหกรรมอาหารเพื่อยกระดับรายได้เกษตรกรชุมชนประจำปีงบประมาณ 2559 ซึ่งเป็นความร่วมมือของกระทรวงพาณิชย์ โดยกรมการค้าภายใน ภาคเอกชน หอการค้า สมาคมฯ สถาบันมันสำปะหลัง สถาบันการศึกษา มีเป้าหมายพัฒนาการผลิตตั้งแต่ต้นน้ำ กลางน้ำ และปลายน้ำ เพื่อผลักดันให้ชุมชนและเกษตรกรผู้ปลูกมันสำปะหลังหันมาเพาะปลูกและแปรรูปมันสำปะหลังเพื่อป้อนเข้าสู่อุตสาหกรรมอาหารแทน โดยเกษตรกรสามารถผลิตและแปรรูปเองได้โดยตรง ไม่ต้องพึ่งพาการแปรรูปจากภาคอุตสาหกรรมเหมือนดังเช่นปัจจุบัน ส่งผลให้เกษตรกรสามารถกำหนดราคาขายได้ด้วยตนเอง และสร้างรายได้ที่มากขึ้นให้แก่ตัวเกษตรกรและชุมชน”

 ด้านนางนันทวัลย์ ศกุนตนาค อธิบดีกรมการค้าภายใน กระทรวงพาณิชย์ กล่าวว่า “เพื่อช่วยให้เกษตรกรมีทิศทางในการปลูกมันสำปะหลังที่สามารถนาไปสู่การเพิ่มมูลค่าและมีทางเลือกเพิ่มขึ้น กรมการค้าภายใน จึงได้มอบหมายให้คณะอุตสาหกรรมเกษตรและสถาบันค้นคว้าและพัฒนาผลิตภัณฑ์อาหาร มหาวิทยาลัยเกษตรศาสตร์ วิทยาเขตบางเขน ทำการศึกษาวิจัยและพัฒนาผลิตภัณฑ์ที่ทำจากมันสำปะหลังชนิดหวาน คิดค้นวิธีที่จะลดพิษไซยาไนด์ในหัวมันสำปะหลัง ซึ่งพบว่าวิธีลดพิษสามารถทำได้โดยการปอกเปลือก ล้างน้ำ แช่น้ำทิ้งไว้ หรือการให้ความร้อน วิธีการเหล่านี้ล้วนแต่เป็นวิธีที่เกษตรกรก็สามารถทำเองได้ด้วยตนเอง และจากการค้นคว้าวิจัยจากผู้เชี่ยวชาญ ได้มีการพัฒนาผลิตภัณฑ์ จากมันสำปะหลังขึ้นมาเป็น 4 ผลิตภัณฑ์ ผลิตภัณฑ์ละ 3 รสชาติ ได้แก่ มินิวาฟเฟิลมันสำปะหลัง ไอศกรีมมันสำปะหลัง
มันสำปะหลังกรอบ และมันสำปะหลังบอล ภายใต้แบรนด์ CassaSweet จากโครงการนำร่องนี้ทำให้เห็นได้ว่า มันสำปะหลังพันธุ์ชนิดหวานนั้นสามารถพัฒนาเพื่อแปรรูปเป็นผลิตภัณฑ์อาหารเพื่อการบริโภคได้ โดยจากนี้เกษตรกรและผู้ประกอบการจะสามารถต่อยอดพัฒนาให้เป็นสินค้าของตัวเองได้อีกด้วย”
 
“นอกจากนั้น กระทรวงพาณิชย์ ยังได้นำองค์ความรู้เหล่านี้ไปเผยแพร่เพื่อเป็นการกระตุ้นให้มีการปลูกมันสำปะหลังชนิดหวานเพิ่มมากขึ้น รวมไปถึงการนำมันสำปะหลังมาแปรรูปเพื่อจำหน่ายในท้องตลาด โดยการจัดอบรมให้ความรู้แก่เกษตรกรผู้ปลูกมันสำปะหลังในพื้นที่ 3 จังหวัดนำร่อง ได้แก่ จังหวัดกาญจนบุรี จังหวัดนครราชสีมา และ จังหวัดกำแพงเพชร ซึ่งได้รับความสนใจจากเกษตรกรเป็นอย่างมาก อีกทั้งยังได้อบรมความรู้ในด้านการตลาดให้เกษตรกรและผู้ประกอบการในท้องถิ่นด้วยการจัดเสวนาขึ้นในพื้นที่จังหวัดกำแพงเพชร และจังหวัดขอนแก่น โดยมีผู้เชี่ยวชาญและนักวิชาการด้านมันสำปะหลัง นักวิจัยผลิตภัณฑ์มันสำปะหลัง และผู้เชี่ยวชาญทางด้านการตลาด มาให้ความรู้ ซึ่งผู้เข้าร่วมเสวนาสามารถนำความรู้ที่ได้ไปต่อยอดได้ตั้งแต่กระบวนการผลิต การแปรรูป และการจัดจำหน่าย” นางนันทวัลย์ กล่าว
 
สำหรับงานเปิดโครงการแปรรูปมันสำปะหลังและผลิตภัณฑ์สู่อุตสาหกรรมอาหารเพื่อยกระดับรายได้เกษตรกรชุมชน ในวันนี้ มีวัตถุประสงค์เพื่อให้ประชาชนได้ทราบถึงศักยภาพและโอกาสในการพัฒนามันสำปะหลังของไทย โดยได้จัดเสวนาให้ความรู้ในหัวข้อ “มันสำปะหลังไทยกินได้ กับอนาคตการแปรรูปมันสำปะหลัง” โดย รองศาสตราจารย์ ดร.ปรารถนา ปรารถนาดี ภาควิชาเทคโนโลยีอุตสาหกรรมการเกษตร มหาวิทยาลัยเกษตรศาสตร์ ร่วมด้วยนายชนวีร์ สุดโตตระกูล เจ้าของบริษัท บุญทัน ฟู้ด (ประเทศไทย) จำกัด ผู้ผลิตขนมมันสำปะหลังทอดกรอบ (ตรามันไฟว์) นายสุรินทร์ พิชัย นายกสมาคมมันสำปะหลังไทยภาคเหนือและเกษตรกรผู้ปลูกมันสำปะหลังที่กำลังก้าวเข้าสู่การ แปรรูป และนางทองดี สวัสดิ์จีน เกษตรกรผู้ปลูกมันสำปะหลังพันธุ์ห้านาที จ.ปทุมธานี เพื่อแลกเปลี่ยนประสบการณ์จริงในการพัฒนามันสำปะหลังให้เป็นผลิตภัณฑ์สำหรับผู้บริโภค
 
รวมทั้งยังมีการเสวนาในหัวข้อ “ศักยภาพและอนาคตตลาดสินค้าแปรรูปจากมันสำปะหลังประเทศไทย เพื่อพัฒนาเกษตรกรไทยให้ก้าวไกลอย่างยั่งยืน” โดย ดร.สมฤดี ศรีจรรยา ผู้เชี่ยวชาญการตลาด 4.0 มีวัตถุประสงค์ที่จะนำเอาความรู้ด้านการตลาดมาใช้ในการพัฒนาผลิตภัณฑ์กับเกษตรกร เพื่อให้เกษตรกรไทยต่อยอดในสิ่งที่เรียนรู้ไปพัฒนาคุณภาพของผลผลิต และผลิตภัณฑ์ของตัวเองให้สามารถสร้างเป็นรายได้ ยกระดับเกษตรกรไทยให้มั่นคง มั่งคั่ง และยั่งยืน 



ที่มา : http://www.thaigov.go.th/news/contents/details/2056