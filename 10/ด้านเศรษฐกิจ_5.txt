รัฐบาลไทย-ข่าวทำเนียบรัฐบาล-รัฐมนตรีเกษตรฯ เปิดงาน “เกษตรสุรนารี ประจำปี 2560” 







                                วันพฤหัสบดีที่ 23 กุมภาพันธ์ 2560                              





    393  













   รัฐมนตรีเกษตรฯ เปิดงาน “เกษตรสุรนารี ประจำปี 2560” 
 

   รัฐมนตรีเกษตรฯ เปิดงาน “เกษตรสุรนารี ประจำปี 2560” หนุนสถาบันการศึกษาร่วมพัฒนาภาคเกษตรประเทศ 





            พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานเปิดงาน “เกษตรสุรนารี ประจำปี 2560” ซึ่งจัดขึ้นระหว่างวันที่ 23 -27 ก.พ.2560 ภายใต้แนวคิด “เกษตรใต้ร่มพระบารมี : เกษตรรังสรรค์เพื่อวันข้างหน้า อนาคตไทย” ณ อาคารสุรพัฒน์2 มหาวิทยาลัยเทคโนโลยีสุรนารี อำเภอเมือง จังหวัดนครราชสีมาว่าการจัดงานครั้งนี้จัดขึ้นจากความร่วมมือระหว่างหน่วยงานภาครัฐ  และเอกชน อาทิ มหาวิทยาลัยเทคโนโลยีสุรนารี จังหวัดนครราชสีมา  รวมทั้งสมาคมโรงงานผู้ผลิตมันสำปะหลัง ภาคตะวันออกเฉียงเหนือ โดยเป็นงานที่มหาวิทยาลัยได้ดำเนินการมาอย่างต่อเนื่อง และมีกิจกรรมที่ก่อให้เกิดประโยชน์โดยตรงต่อเกษตรกร  และผู้สนใจด้านการเกษตรทุกระดับ ซึ่งสอดคล้องกับนโยบายของกระทรวงเกษตรและสหกรณ์คือ การวางรากฐานที่เข้มแข็งให้กับภาคเกษตรกรรม ด้วยการสนับสนุนเกษตรทฤษฎีใหม่ รวมทั้งการทำให้ภาคเกษตรกรรม  ก้าวหน้าในเชิงพาณิชย์ ได้แก่ การทำให้สินค้า ทางการเกษตรของไทย  มีประสิทธิภาพในด้านต้นทุน สามารถแข่งขันได้ ทั้งในเชิงคุณภาพและราคา และตรงตามความต้องการของตลาดโลก เพื่อที่จะบรรลุถึงเป้าหมายสูงสุดคือ  เกษตรกรมีความมั่นคงในรายได้ และการดำเนินชีวิต การนำนโยบายดังกล่าวมาสู่การปฏิบัติ  เริ่มจากการผลิตที่เหมาะสม กับสภาพพื้นที่การนำความรู้ทางการเกษตรสมัยใหม่  และภูมิปัญญาท้องถิ่น  มาประยุกต์ใช้ผ่านกลไกของศูนย์เรียนรู้เพื่อประสิทธิภาพการผลิตสินค้า เกษตรในแต่ละอำเภอ  และระดมพลังในท้องถิ่นเพื่อบริหารจัดการแปลงร่วมกันตั้งแต่ในขั้นตอนการจัดหาปัจจัยการผลิต การผลิตและการตลาด
            ดังนั้น การที่นโยบายของกระทรวงเกษตรและสหกรณ์จะสำเร็จได้ต้องอาศัยการขับเคลื่อนในระดับพื้นที่ นอกจากการขับเคลื่อนนโยบายดังกล่าว  ผ่านเครือข่ายศูนย์เรียนรู้ เพื่อเพิ่มประสิทธิภาพ การผลิตสินค้าเกษตรในแต่ละอำเภอ และเครือข่าย เจ้าหน้าที่ของกระทรวงในแต่ละพื้นที่ รวมทั้งเครือข่าย smart officers และ smart farmers กระทรวงเกษตรและสหกรณ์ ยังต้องการความร่วมมือ จากเครือข่ายสถาบันการศึกษา บุคลากรทางการศึกษา และนักศึกษาในท้องถิ่น ซึ่งมีกำลังคน กำลังปัญญา รวมถึงความหลากหลายในองค์ความรู้ ที่สามารถนำไปถ่ายทอด ให้กับเกษตรกรได้เป็นครั้งคราว และยังสามารถเป็นพี่เลี้ยงให้กับเกษตรกรในระยะยาวได้อีกด้วย  ไม่ว่าจะเป็นด้านการเกษตรการแปรรูป การพัฒนาผลิตภัณฑ์ การเงิน การบัญชี การบริหารธุรกิจ และการตลาด
       “การจัดแสดงผลงานทางวิชาการของมหาวิทยาลัยเทคโนโลยีสุรนารีในครั้งนี้ แสดงให้เห็นถึงศักยภาพของมหาวิทยาลัยในการนำผลงานวิจัย มาปรับใช้เพื่อให้บริการวิชาการแก่ชุมชนและสังคม จึงขอให้การจัดงานเกษตรสุรนารี เป็นจุดเริ่มต้นของการให้ความช่วยเหลือแก่กลุ่มเกษตรกร เพื่อสร้างความเข้มแข็งในสังคม โดยเฉพาะในชุมชนเกษตรกรรม ในพื้นที่จังหวัดนครราชสีมา และพื้นที่ภาคตะวันออกเฉียงเหนือ” พลเอก ฉัตรชัย กล่าว

 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
  



ที่มา : http://www.thaigov.go.th/news/contents/details/2029