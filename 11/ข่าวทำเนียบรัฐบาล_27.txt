รัฐบาลไทย-ข่าวทำเนียบรัฐบาล-นายกฯ ห่วงใยสวัสดิภาพความปลอดภัยพี่น้องชายแดนใต้ กำชับเร่งจับกุมคนร้าย ย้ำแก้ปัญหาความไม่สงบต้องมองทุกมิติ ชี้หลายเหตุการณ์เกิดจากความขัดแย้งส่วนตัว วอนหยุดเชื่อมโยงการพูดคุยสันติสุข







                                วันเสาร์ที่ 4 มีนาคม 2560                              





    342  













   นายกฯ ห่วงใยสวัสดิภาพความปลอดภัยพี่น้องชายแดนใต้ กำชับเร่งจับกุมคนร้าย ย้ำแก้ปัญหาความไม่สงบต้องมองทุกมิติ ชี้หลายเหตุการณ์เกิดจากความขัดแย้งส่วนตัว วอนหยุดเชื่อมโยงการพูดคุยสันติสุข
 

   นายกฯ ห่วงใยสวัสดิภาพความปลอดภัยพี่น้องชายแดนใต้ กำชับเร่งจับกุมคนร้าย ย้ำแก้ปัญหาความไม่สงบต้องมองทุกมิติ ชี้หลายเหตุการณ์เกิดจากความขัดแย้งส่วนตัว วอนหยุดเชื่อมโยงการพูดคุยสันติสุข 





   พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงเหตุการณ์ความไม่สงบในพื้นที่ 3 จังหวัดชายแดนภาคใต้ในช่วงนี้ว่า พลเอก ประยุทธ์ จันทร์โอชา นายกรัฐมนตรี ห่วงใยสวัสดิภาพและความปลอดภัยของพี่น้องประชาชนและเจ้าหน้าที่ทุกคนในพื้นที่ โดยฝากแสดงความเสียใจไปยังครอบครัวผู้สูญเสียและให้กำลังใจทุกฝ่ายในการทำหน้าที่ พร้อมทั้งกำชับให้เร่งจับกุมตัวคนร้ายมาลงโทษโดยเร็วที่สุด

“ท่านนายกฯ เชื่อมั่นว่า ทั้งคนไทยพุทธและมุสลิมไม่มีใครอยากให้ความรุนแรงเกิดขึ้น เพราะทุกศาสนาสอนให้คนคิดดี ทำดี ละบาป โดยประชาชนทั้ง 2 ศาสนาพึ่งพาอาศัยและอยู่ร่วมกันอย่างสันติสุข จึงไม่อยากให้นำเรื่องศาสนาไปสร้างเงื่อนไขของความขัดแย้ง”

พลโท สรรเสริญ กล่าวต่อว่า สำหรับข้อเรียกร้องของเครือข่ายชาวพุทธภาคใต้ที่ต้องการให้รัฐใช้ ม.44 แก้ไขปัญหาหรือปราบปรามคนร้ายอย่างเด็ดขาดนั้น ขอเรียนว่า สาเหตุของปัญหาในพื้นที่มีหลายมิติจึงจำเป็นต้องมองอย่างรอบด้าน ขณะนี้รัฐบาลใช้กฎหมายปกติและยุทธศาสตร์การแก้ไขปัญหาผ่านหน่วยงานที่รับผิดชอบ เช่น คณะกรรมการขับเคลื่อนการแก้ไขปัญหาจังหวัดชายแดนภาคใต้ และศูนย์อำนวยการบริหารจังหวัดชายแดนภาคใต้ ซึ่งทุกคนทำงานอย่างเต็มที่ ทำให้มีพัฒนาการที่ดีขึ้นตามลำดับ ดังนั้น การแก้ปัญหาโดยใช้กำลังหรือความรุนแรงเพียงอย่างเดียวอาจไม่ใช่คำตอบ

“อย่างไรก็ตาม เหตุการณ์ความไม่สงบที่เกิดขึ้นมาจากหลายปัจจัย เช่น ความขัดแย้งส่วนตัว ยาเสพติด การเมืองท้องถิ่นและผลประโยชน์ ซึ่งมักเกิดขึ้นก่อน ระหว่าง และหลังการพูดคุยเพื่อสันติสุขกับกลุ่มผู้เห็นต่าง จึงอาจทำให้สังคมหลงเข้าใจผิดว่าเหตุการณ์นั้นเป็นผลมาจากการพูดคุย ทั้ง ๆ ที่กระบวนการพูดคุยดังกล่าวเป็นแนวทางสันติวิธีที่รัฐบาลต้องการลดความรุนแรงและความสูญเสียทั้งปวง

รัฐบาลจึงอยากให้พี่น้องประชาชนใช้วิจารณญานในการรับข่าวสาร และขอความร่วมมือสื่อมวลชนพิจารณานำเสนอข่าวอย่างสร้างสรรค์ เพื่อป้องกันการบิดเบือนหรือบั่นทอนกำลังใจของเจ้าหน้าที่ รวมทั้งยังเป็นการส่งเสริมให้เกิดความรุนแรง สร้างความหวาดระแวง หรือทำลายกระบวนการพูดคุยซึ่งดำเนินการอย่างต่อเนื่องและเกิดความไว้วางใจมาเป็นลำดับ” 



ที่มา : http://www.thaigov.go.th/news/contents/details/2193