รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผยนายกรัฐมนตรีย้ำเจ้าหน้าที่รัฐอย่าเข้าไปเกี่ยวข้องวงจรทวงหนี้นอกระบบ พร้อมเชิญชวนประชาชนผู้มีรายได้น้อยลงทะเบียนฯ ครั้งใหม่เมษายนนี้ เพื่อรับสิทธิประโยชน์ที่รัฐบ







                                วันอังคารที่ 7 มีนาคม 2560                              





    334  





      พิมพ์    
     
    
















   ผู้ช่วยโฆษกรัฐบาลเผยนายกรัฐมนตรีย้ำเจ้าหน้าที่รัฐอย่าเข้าไปเกี่ยวข้องวงจรทวงหนี้นอกระบบ พร้อมเชิญชวนประชาชนผู้มีรายได้น้อยลงทะเบียนฯ ครั้งใหม่เมษายนนี้ เพื่อรับสิทธิประโยชน์ที่รัฐบ
 

   พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี เผยนายกรัฐมนตรีย้ำเจ้าหน้าที่รัฐอย่าเข้าไปเกี่ยวข้องวงจรทวงหนี้นอกระบบ พร้อมเชิญชวนประชาชนผู้มีรายได้น้อยลงทะเบียนฯ ครั้งใหม่เมษายนนี้ เพื่อรับสิทธิประโยชน์ที่รัฐบาลจัดให้ 





   วันนี้ ( 7 มี.ค. 60) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธาน พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีปรารภต่อที่ประชุมเกี่ยวกับการเปิดงานการแก้ไขปัญหาหนี้นอกระบบอย่างบูรณาการและยั่งยืนเพื่อแสดงเจตนารมณ์ของภาครัฐและหน่วยงานภาคีที่เกี่ยวข้องในการร่วมกัน “ขจัดหนี้นอกระบบในประเทศไทยให้เป็นศูนย์” เมื่อวันที่ 1 มีนาคม 2560 โดยได้กำชับรัฐมนตรีและผู้ที่เกี่ยวข้องให้เข้มงวดกวดขันดูแลในเรื่องของเจ้าหนี้และลูกหนี้นอกระบบ ไม่ให้ลูกหนี้ก่อหนี้เพิ่มอีก ซึ่งรัฐบาลได้มีการให้ความช่วยเหลือลูกหนี้ โดยธนาคารออมสินและธนาคารเพื่อการเกษตรและสหกรณ์การเกษตร (ธ.ก.ส.) ได้มีการจัดตั้งหน่วยธุรกิจให้คำปรึกษาเรื่องการแก้ไขปัญหาหนี้นอกระบบและจัดให้มีสินเชื่อแบบใหม่เพื่อทดแทนหนี้นอกระบบในอัตราดอกเบี้ยที่เป็นธรรม รวมทั้งจะมีการออกพระราชบัญญัติ ต่าง ๆ เพื่อบริหารจัดการและแก้ไขปัญหาหนี้นอกระบบเป็นไปอย่างครบวงจร

ขณะเดียวกัน นายกรัฐมนตรี ได้ขอให้ฝ่ายความมั่นคงดำเนินการจับกุมเจ้าหนี้นอกระบบที่ผิดกฎหมายและปล่อยกู้เกินอัตราอย่างจริงจัง รวมทั้งเน้นย้ำเจ้าหน้าที่ฝ่ายความมั่นคงและเจ้าหน้าที่ของรัฐไม่ให้เข้าไปมีส่วนเกี่ยวข้องในวงจรของขบวนการข่มขู่การทวงหนี้

พร้อมฝากให้ทุกภาคส่วนช่วยกันประชาสัมพันธ์โครงการลงทะเบียนเพื่อสวัสดิการแห่งรัฐ ซึ่งจะมีการลงทะเบียนครั้งใหม่ประมาณเดือนเมษายน 2560 เพื่อเชิญชวนประชาชนผู้มีรายได้น้อยมาลงทะเบียนให้ทั่วถึงให้สามารถได้รับสิทธิประโยชน์ต่าง ๆ ตามที่รัฐบาลจัดให้

นอกจากนี้ นายกรัฐมนตรี ได้ให้ความสำคัญเกี่ยวกับแผนพัฒนาคุณภาพชีวิตคนพิการแห่งชาติฉบับที่ 5 ซึ่งรัฐบาลจะให้การบริการและดูแลคนพิการเป็นไปอย่างทั่วถึง โดยได้สั่งการหน่วยงานที่เกี่ยวข้องโดยเฉพาะกรุงเทพมหานคร ภายใต้การกำกับดูแลกระทรวงมหาดไทย ดำเนินการจัดสร้างลิฟท์เพื่ออำนวยความสะดวกสำหรับคนพิการในการใช้สถานที่บริการขนส่งสาธารณะต่าง ๆ เช่น ตามสถานีรถไฟฟ้าและรถไฟใต้ดิน เป็นต้น
-----------------------
กลุ่มประชาสัมพันธ์และเผยแพร่ สำนักโฆษก
  



ที่มา : http://www.thaigov.go.th/news/contents/details/2242