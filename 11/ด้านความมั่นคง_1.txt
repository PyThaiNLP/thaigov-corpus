รัฐบาลไทย-ข่าวทำเนียบรัฐบาล-กระทรวงมหาดไทยร่วมกับคณะกรรมาธิการขับเคลื่อนการปฏิรูปประเทศด้านการศึกษา สปท. น้อมนำศาสตร์พระราชาผ่านกลไกทุกภาคส่วนและพัฒนาการศึกษาขององค์กรปกครองส่วนท้องถิ่นให้เกิดความยั่งยืน







                                วันอังคารที่ 28 กุมภาพันธ์ 2560                              





    404  













   กระทรวงมหาดไทยร่วมกับคณะกรรมาธิการขับเคลื่อนการปฏิรูปประเทศด้านการศึกษา สปท. น้อมนำศาสตร์พระราชาผ่านกลไกทุกภาคส่วนและพัฒนาการศึกษาขององค์กรปกครองส่วนท้องถิ่นให้เกิดความยั่งยืน
 

   กระทรวงมหาดไทยร่วมกับคณะกรรมาธิการขับเคลื่อนการปฏิรูปประเทศด้านการศึกษา สปท. น้อมนำศาสตร์พระราชาผ่านกลไกทุกภาคส่วนและพัฒนาการศึกษาขององค์กรปกครองส่วนท้องถิ่นให้เกิดความยั่งยืน 





          วันนี้ (27 ก.พ.60) เวลา 14:00 น. ณ ห้องประชุม 2 กระทรวงมหาดไทย นายสุทธิพงษ์ จุลเจริญ รองปลัดกระทรวงมหาดไทย เป็นประธานการประชุม ร่วมกับ นายวิวัฒน์ ศัลยกำธร ประธานคณะกรรมาธิการขับเคลื่อนการปฏิรูปประเทศด้านการศึกษา สภาขับเคลื่อนการปฏิรูปประเทศ (สปท.) ในการประชุมหารือแนวทางการขับเคลื่อนศาสตร์พระราชาและการพัฒนาการศึกษาขององค์กรปกครองส่วนท้องถิ่น โดยมี คณะกรรมาธิการขับเคลื่อนการปฏิรูปประเทศด้านการศึกษา สปท. ผู้แทนสำนักงานปลัดกระทรวงมหาดไทย ผู้แทนกรมส่งเสริมการปกครองท้องถิ่น ผู้แทนกรมการปกครอง และผู้แทนกรมการพัฒนาชุมชน เข้าร่วมประชุมฯ
     สำหรับการประชุมในครั้งนี้ คณะกรรมาธิการปฏิรูปประเทศด้านการศึกษา สปท. ได้มีข้อหารือกับกระทรวงมหาดไทย ใน 4 ประเด็นสำคัญ คือ
     1. การขับเคลื่อนศาสตร์พระราชา โดยใช้กลไกทุกภาคส่วนมีส่วนร่วมสืบสานและน้อมนำมาเป็นแนวทางการดำรงชีวิตด้วยการจัดทำหลักสูตรศาสตร์พระราชาและส่งเสริมการเรียนรู้ให้เข้าถึงประชาชนทุกกลุ่มตลอดชีวิตอย่างยั่งยืน ซึ่งกระทรวงมหาดไทย ได้มีการดำเนินการตามยุทธศาสตร์ชาติ ด้วยการขับเคลื่อนโครงการตามพระราชดำริของพระบาทสมเด็จพระปรมินทรมหาภูมิพลอดุลยเดช โดยเน้นการสร้างกลไกในระดับพื้นที่เป็นหลัก เช่น การสร้างแกนนำในระดับชุมชน การจัดทำศูนย์การเรียนรู้ชุมชน การส่งเสริมอาชีพ และหมู่บ้านเศรษฐกิจพอเพียงต้นแบบ นอกจากนี้ ได้มีการจัดทำโครงการอันเนื่องมาจากพระราชดำริ ซึ่งจะได้ขยายผลไปสู่ทุกกลุ่มเพื่อเป็นแนวทางการดำเนินชีวิตของประชาชน (Way of Life) ให้เกิดความยั่งยืน
     2. การยกระดับศูนย์พัฒนาเด็กเล็กให้มีมาตรฐานเดียวกัน ในปัจจุบันมีศูนย์เด็กเล็กในสังกัดองค์กรปกครองส่วนท้องถิ่นกว่า 20,000 แห่ง ด้วยการสร้างกลไกทำให้ศูนย์มีการจัดกระบวนการเรียนรู้ที่มีคุณภาพโดยเฉพาะอย่างยิ่งในด้านการพัฒนาสติปัญญาของเด็กก่อนวัยเรียน ซึ่งการพัฒนาดังกล่าวเริ่มต้นพัฒนาแม่และเด็กตั้งแต่อยู่ในครรภ์มารดา ตามแนวคิด "เก่งก่อนเกิด" โดยบูรณาการร่วมกับ 10 กระทรวงที่เกี่ยวข้อง โดยกระทรวงมหาดไทยจะเร่งสรุปตัวอย่างผลการพัฒนาศูนย์เด็กเล็กในสังกัดองค์กรปกครองส่วนท้องถิ่นที่มีคุณภาพ (Best Practice) เพื่อขยายผลไปยังองค์กรปกครองส่วนท้องถิ่นอื่น ๆ และหน่วยงานที่เกี่ยวข้อง
     3. การส่งเสริมบทบาทของคณะกรรมการศึกษาธิการจังหวัด (กศจ.) โดยให้เพิ่มผู้แทนองค์กรปกครองส่วนท้องถิ่นเป็นที่ปรึกษาในคณะกรรมการศึกษาธิการจังหวัด ซึ่งกระทรวงมหาดไทยจะนำไปพิจารณาดำเนินการในส่วนที่เกี่ยวข้องต่อไป      
     4. การเบิกจ่ายงบประมาณเพื่อการพัฒนาการศึกษาขององค์กรปกครองส่วนท้องถิ่น ซึ่งกระทรวงมหาดไทยจะได้รวบรวมประมวลความคิดเห็นและข้อหารือขององค์กรปกครองส่วนท้องถิ่นในเรื่องปัญหาอุปสรรคในการปฏิบัติงานตามระเบียบที่เกี่ยวข้อง เพื่อหารือกับคณะกรรมาธิการปฏิรูปประเทศด้านการศึกษา สปท. ในโอกาสต่อไป
     ทั้งนี้ จากการประชุมดังกล่าว รองปลัดกระทรวงมหาดไทย ได้เน้นย้ำว่า กระทรวงมหาดไทยได้ดำเนินการขับเคลื่อนศาสตร์พระราชาและการพัฒนาด้านการศึกษาขององค์กรปกครองส่วนท้องถิ่นตามนโยบายรัฐบาลและแผนการปฏิรูปประเทศผ่านกลไกในระดับพื้นที่อย่างต่อเนื่อง ซึ่งการประชุมหารือในครั้งนี้ ถือเป็นโอกาสดีที่กระทรวงมหาดไทยจะได้ร่วมกับคณะกรรมาธิการขับเคลื่อนการปฏิรูปประเทศด้านการศึกษา สปท. ต่อยอดการดำเนินงาน เพื่อให้เกิดการขับเคลื่อนกระบวนการเรียนรู้ให้กับประชาชนทุกช่วงวัย ให้เกิดความยั่งยืนในอนาคตต่อไป.
 
ครั้งที่ 30/2560



ที่มา : http://www.thaigov.go.th/news/contents/details/2114