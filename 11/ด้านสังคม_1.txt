รัฐบาลไทย-ข่าวทำเนียบรัฐบาล-รมว. พม. กำชับเจ้าหน้าที่เร่งเยียวยาจิตใจ เด็กชายวัย 14 ปี ที่ถูกล่วงละเมิดทางเพศ ที่ จ.เชียงใหม่ 







                                วันจันทร์ที่ 27 กุมภาพันธ์ 2560                              





    255  













   รมว. พม. กำชับเจ้าหน้าที่เร่งเยียวยาจิตใจ เด็กชายวัย 14 ปี ที่ถูกล่วงละเมิดทางเพศ ที่ จ.เชียงใหม่ 
 

   รมว. พม. กำชับเจ้าหน้าที่เร่งเยียวยาจิตใจ เด็กชายวัย 14 ปี ที่ถูกล่วงละเมิดทางเพศ ที่ จ.เชียงใหม่ และครอบครัว 9 ชีวิต ด้อยโอกาสทางสังคม อาศัยขอข้าววัดกินประทังชีวิต ที่ จ. ตรัง 





เมื่อวันที่ 24 ก.พ. 60 เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 579/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม 
 
    พลตำรวจเอก อดุลย์ กล่าวว่า จากกรณีเจ้าหน้าที่ตำรวจ บุกเข้าจับกุมพระสงฆ์วัย 48 ปี เจ้าอาวาสวัดแห่งหนึ่งในจังหวัดเชียงใหม่ ที่ก่อเหตุกระทำชำเราเด็กชายวัย 14 ปี และเป็นธุระจัดหาค้าประเวณีเด็กชายให้แก่ชาวรักร่วมเพศ ที่อำเภอหางดง จังหวัดเชียงใหม่ นั้น ตนได้กำชับให้พัฒนาสังคมและความมั่นคงของมนุษย์จังหวัดเชียงใหม่ (พมจ.เชียงใหม่) พร้อมหน่วยงานในพื้นที่ที่เกี่ยวข้องของกระทรวงการพัฒนาสังคมฯ ลงพื้นที่เยี่ยมเด็กชายดังกล่าว เพื่อตรวจสอบข้อเท็จจริง พร้อมเร่งเยียวยาฟื้นฟูสภาพจิตใจเด็กชายและครอบครัวโดยด่วน ให้สามารถกลับไปใช้ชีวิตในสังคมได้อย่างปกติ 
 
     พลตำรวจเอก อดุลย์ กล่าวเพิ่มเติมว่า จากกรณีพบครอบครัวยากจน อาศัยอยู่รวมกันถึง 9 ชีวิต เป็นเด็กเล็กวัยกำลังเรียน 5 คน และพ่อ แม่ ตา ยาย อีก 4 คน ทั้ง 9 ชีวิต อาศัยในบ้านสภาพเก่าทรุดโทรม ไม่มีไฟฟ้าและน้ำประปาใช้ อาศัยขอข้าววัดกินประทังชีวิต ครอบครัวมีฐานะยากจน ที่อำเภอนาโยง จังหวัดตรัง นั้น ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ.ตรัง) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว อาทิ การศึกษาของเด็กทั้ง 5 คน ในระยะยาว การปรับปรุงซ่อมแซมที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของคนในครอบครัว และการให้บริการสวัสดิการสังคมตามสิทธิ ต่างๆ ตามกฎหมาย เป็นต้น นอกจากนี้ จะมีการลงพื้นที่ติดตามการให้ความช่วยเหลือเป็นระยะอย่างต่อเนื่องต่อไป 



ที่มา : http://www.thaigov.go.th/news/contents/details/2092