รัฐบาลไทย-ข่าวทำเนียบรัฐบาล-รมว. พม. เผยผลการจัดระเบียบ คนไร้ที่พึ่ง คนขอทาน ในพื้นที่กรุงเทพฯและปริมณฑล หลังชุดปฏิบัติการลงพื้นที่ 7 วัน พบ 120 ราย 







                                วันพุธที่ 8 มีนาคม 2560                              





    362  













   รมว. พม. เผยผลการจัดระเบียบ คนไร้ที่พึ่ง คนขอทาน ในพื้นที่กรุงเทพฯและปริมณฑล หลังชุดปฏิบัติการลงพื้นที่ 7 วัน พบ 120 ราย 
 

   รมว. พม. เผยผลการจัดระเบียบ คนไร้ที่พึ่ง คนขอทาน ในพื้นที่กรุงเทพฯและปริมณฑล หลังชุดปฏิบัติการลงพื้นที่ 7 วัน พบ 120 ราย และกำชับ จนท. เร่งช่วยเหลือเด็กหญิงวัย 12 ปี ที่ถูกล่อลวงไปข่มขืนกระทำชำเรา จนตั้งครรภ์ได้ 4 เดือน ที่จ.เชียงใหม่ 





วันนี้ (8 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 587/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว
โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม

พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้ดำเนินการจัดระเบียบคนไร้ที่พึ่ง คนขอทาน ในพื้นที่กรุงเทพมหานครและปริมณฑล เพื่อสอดรับกับนโยบาย พลเอกประวิตร วงษ์สุวรรณ รองนายกรัฐมนตรีและรองหัวหน้าคณะรักษาความสงบแห่งชาติ ที่จะเร่งดําเนินการให้เห็นผลเป็นรูปธรรมภายใน  31  วัน เป็นการเน้นย้ำเกี่ยวกับภารกิจหน้าที่ของแต่ละหน่วยงาน และความร่วมมือที่จะแก้ไขปัญหาดังกล่าว โดยขอให้ เจ้าหน้าที่ตํารวจ และเจ้าหน้าที่เทศกิจ ลงพื้นที่จัดระเบียบฯ ทั่วกรุงเทพมหานคร เมื่อพบคนไร้ที่พึ่งและคนขอทาน ให้นําตัวส่ง พม. และบูรณาการร่วมกับทีมของกระทรวง พม.6 โซน 10 ชุดปฏิบัติการ เพื่อนําคนไร้ที่พึ่ง และคนขอทาน เข้าสู่กระบวนการคัดกรองให้กระทรวงการพัฒนาสังคมฯ และได้กําหนดสถานที่ของการคัดกรอง กลุ่มเป้าหมาย 2  ที่ คือ บ้านมิตรไมตรี กรุงเทพมหานคร และสถานคุ้มครองคนไร้ที่พึ่งนนทบุรี จังหวัดนนทบุรี ทั้งนี้ในส่วนของการคัดกรองกลุ่มเป้าหมาย ในกรณีที่เป็นคนไทยให้เข้าสู่กระบวนการการคุ้มครอง ช่วยเหลือ ฟื้นฟู และพัฒนาศักยภาพให้มีคุณภาพชีวิตที่ดี กรณีเจ็บป่วยวิกฤติ จิตเวช ส่งสถานพยาบาลเฉพาะทาง และ กลุ่มเป้าหมายที่เป็นคนต่างด้าวให้ดําเนินการประสานหน่วยงานที่เกี่ยวข้องเพื่อดําเนินการส่งกลับประเทศต้นทาง ตามกระบวนการ ต่อไป โดยเริ่มปฏิบัติการตั้งแต่เมื่อวันที่ 1 มีนาคม 2560 ที่ผ่านมา มีการบูรณาการร่วมกับหน่วยงานที่เกี่ยวข้อง อาทิ กรุงเทพมหานคร ตำรวจนครบาล ตำรวจภูธรภาค 1 และ ตำรวจภูธรภาค 7 เป็นต้น ซึ่งผลการจัดระเบียบคนไร้ที่พึ่ง คนขอทาน ในรอบ 7 วัน ระหว่างวันที่ 1 - 7 มีนาคม 2560 พบว่า มีจำนวนรวมทั้งสิ้น 120 ราย แบ่งเป็นคนไร้ที่ที่พึ่ง 62 ราย (ชาย 54 ราย หญิง 8 ราย) คนขอทาน 58 ราย (ชาย 25 ราย
หญิง 33 ราย) แยกเป็น ขอทานไทย 29 ราย และขอทานต่างด้าว 29 ราย พบขอทานกัมพูชา สูงสุด 27 ราย

พลตำรวจเอก อดุลย์ กล่าวต่อไปว่า จากกรณี ผู้ปกครองชาวกะเหรี่ยงพาลูกสาววัย 12 ปี เข้าแจ้งความต่อ เจ้าหน้าที่ตำรวจ ว่าถูกผู้ช่วยผู้ใหญ่บ้าน และแพทย์ประจำตำบล ล่อลวงไปข่มขืนกระทำชำเรา จนลูกสาวตั้งครรภ์ได้ 4 เดือน เคยพาลูกไปแจ้งความแล้ว 1 ครั้ง ที่ สภ. แม่แจ่ม แต่คดีความไม่คืบหน้า ทั้งยังถูกคู่กรณีเข้ามาข่มขู่ถึงที่บ้าน ทำให้ไม่สามารถอาศัยอยู่ในหมู่บ้านได้ ที่อำเภอแม่แจ่ม จังหวัดเชียงใหม่ นั้น ตนได้กำชับให้พัฒนาสังคมและความมั่นคงของมนุษย์จังหวัดเชียงใหม่ (พมจ.เชียงใหม่) และ หน่วยงานในพื้นที่ที่เกี่ยวข้องของกระทรวงการพัฒนาสังคมฯ ลงพื้นที่เยี่ยมครอบครัวเด็กหญิงดังกล่าวเพื่อตรวจสอบข้อเท็จจริง โดยบ้านพักเด็กและครอบครัวจังหวัดเชียงใหม่จะให้ความคุ้มครองสวัสดิภาพ ตามพ.ร.บ. คุ้มครองเด็ก พ.ศ.2546 พร้อมเร่งเยียวยาฟื้นฟูสภาพจิตใจเด็กหญิงและครอบครัวโดยด่วน ให้สามารถกลับไปใช้ชีวิตในสังคมได้อย่างปกติ



ที่มา : http://www.thaigov.go.th/news/contents/details/2264