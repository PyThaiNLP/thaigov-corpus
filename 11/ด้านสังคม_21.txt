รัฐบาลไทย-ข่าวทำเนียบรัฐบาล-พม. กำชับ จนท. เร่งช่วยเหลือ 3 ครอบครัวด้อยโอกาสทางสังคม ที่มีทั้งผู้ป่วย ผู้สูงอายุ และผู้พิการ  







                                วันศุกร์ที่ 10 มีนาคม 2560                              





    295  













   พม. กำชับ จนท. เร่งช่วยเหลือ 3 ครอบครัวด้อยโอกาสทางสังคม ที่มีทั้งผู้ป่วย ผู้สูงอายุ และผู้พิการ  
 

   พม. กำชับ จนท. เร่งช่วยเหลือ 3 ครอบครัวด้อยโอกาสทางสังคม ที่มีทั้งผู้ป่วย ผู้สูงอายุ และผู้พิการ  
ที่จ. เพชรบูรณ์ อุบลราชธานี และ สมุทรปราการ
 





เมื่อวันที่ 9 มี.ค. 60 เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ ว่าที่ร้อยตรี ศรัณย์ สมานพันธ์  รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 588/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม

ว่าที่ร้อยตรี ศรัณย์ กล่าวว่า จากกรณี ชราวัย 73 ปี ต้องรับภาระเพียงลำพังเลี้ยงดูลูกชายวัย 42 ปี ที่ป่วยเป็นโรคเส้นเลือดในสมองตีบ ไม่สามารถทำงานได้ ทั้ง 2 ชีวิต อาศัยในเพิงสังกะสีสภาพเก่าทรุดโทรม มีเพียงเบี้ยยังชีพผู้สูงอายุ เดือนละ 700 บาท ใช้ประทังชีวิต ครอบครัวมีฐานะยากจน ที่อำเภอวังโป่ง จังหวัดเพชรบูรณ์ และกรณีพบหญิงชรารายหนึ่ง พิการเป็นโปลิโอตั้งแต่กำเนิด และยังมีความพิการซ้ำซ้อน ข้อมือข้อเท้าบิดงอ เจ็บปวดตลอดเวลา ไม่สามารถนั่งได้ ต้องนอนและกลิ้งตัวเพียงอย่างเดียวไม่สามารถช่วยเหลือตัวเองได้ อาศัยอยู่กับน้องสาวต่างมารดา ในเพิงสังกะสีสภาพเก่าทรุดโทรม มีเพียงเบี้ยยังชีพคนพิการเดือนละ 800 บาท ใช้ประทังชีวิต ครอบครัวมีฐานะยากจน ที่อำเภอโขงเจียม จังหวัดอุบลราชธานี อีกทั้ง กรณีหญิงวัย 59 ปี ต้องรับภาระเพียงลำพังเลี้ยงดูพี่ชายแก่ชราวัย 70 ปี ที่ป่วยเป็นโรคอัมพาต และถุงลมโป่งพอง ไม่สามารถช่วยเหลือตัวเองได้  ต้องใช้ออกซิเจนช่วยในการหายใจตลอดเวลา รวมทั้งพี่ชายคนรองวัย 60 ปี ที่ป่วยเป็นโรคกล้ามเนื้ออ่อนแรง ไม่สามารถเดินได้เหมือนคนปกติ ทั้ง 3 ชีวิต อาศัยในบ้านสภาพเก่าทรุดโทรมใกล้ผุพัง มีเพียงเบี้ยยังชีพคนพิการ เดือนละ 800 บาท ใช้ประทังชีวิต ที่อำเภอเมือง จังหวัดสมุทรปราการ นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้งสามจังหวัด ได้แก่ พมจ.เพชรบูรณ์ พมจ.อุบลราชธานี และพมจ.สมุทรปราการ พร้อมหน่วยงานในพื้นที่ที่เกี่ยวข้องของกระทรวงการพัฒนาสังคมฯ ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว อาทิ เรื่องการรักษาพยาบาลผู้ป่วย  การดูแลสุขภาพผู้สูงอายุ การปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้ป่วย ผู้สูงอายุ และผู้พิการ อีกทั้งบริการสวัสดิการสังคมตามสิทธิต่าง ๆ ตามกฎหมาย เป็นต้น
 
 



ที่มา : http://www.thaigov.go.th/news/contents/details/2316