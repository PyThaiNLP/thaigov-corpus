รัฐบาลไทย-ข่าวทำเนียบรัฐบาล-ปลัด พม. ลงพื้นที่จังหวัดตาก ประชุมร่วมกับหน่วยงานที่เกี่ยวข้อง เพื่อหาแนวทางการคุ้มครองสวัสดิภาพเด็ก ในพื้นที่อำเภอแม่สอด 







                                วันจันทร์ที่ 13 มีนาคม 2560                              





    269  













   ปลัด พม. ลงพื้นที่จังหวัดตาก ประชุมร่วมกับหน่วยงานที่เกี่ยวข้อง เพื่อหาแนวทางการคุ้มครองสวัสดิภาพเด็ก ในพื้นที่อำเภอแม่สอด 
 

   ปลัด พม. ลงพื้นที่จังหวัดตาก ประชุมร่วมกับหน่วยงานที่เกี่ยวข้อง เพื่อหาแนวทางการคุ้มครองสวัสดิภาพเด็ก ในพื้นที่อำเภอแม่สอด พร้อมเร่งยกระดับสถานรองรับเด็กเอกชนในจังหวัดตาก 





เมื่อวันที่ 11 มี.ค. 60 เวลา 13.30 น. นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์(ปลัด พม.) เป็นประธานการประชุมหารือหน่วยงานที่เกี่ยวข้อง เพื่อกำหนดแนวทางการคุ้มครองสวัสดิภาพเด็กในพื้นที่อำเภอแม่สอด จังหวัดตาก พร้อมคณะ โดยมีนายวสันต์ ชำนาญจุ้ย รองผู้ว่าราชการจังหวัดตาก และผู้แทนจากหน่วยงานที่เกี่ยวข้องเข้าร่วมประชุม ณ ห้องประชุมแม่สอด บอลรูม โรงแรมเซ็นทารา แม่สอดฮิลล์ รีสอร์ท อำเภอแม่สอด จังหวัดตาก 
 
    นายไมตรี กล่าวว่า ด้วยคณะกรรมการคุ้มครองเด็กแห่งชาติมอบหมายให้กระทรวงการพัฒนาสังคมและความมั่นคงของมนุษย์ (พม.) มอบหมายให้กระทรวงการพัฒนาสังคมและความมั่นคงของมนุษย์ (พม.) จัดประชุมหารือกับหน่วยงานที่เกี่ยวข้องในประเด็นแนวทางการคุ้มครองเด็ก การสร้างมาตรฐานของศูนย์ต่างๆ ในการเลี้ยงดูเด็ก และการประสานส่งต่อเด็กในกรณีที่เป็นเด็กเมียนมากลับสู่ครอบครัวและภูมิลำเนา โดยมีวัตถุประสงค์ เพื่อให้เกิดแนวทางในการทำงานร่วมกันได้อย่างมีประสิทธิภาพ ภายใต้บทบาทหน้าที่ของแต่ละหน่วยงาน เป็นไปตามหลักการสิทธิมนุษยชน สิทธิเด็ก กฎหมาย ระเบียบ และมาตรฐานในการดำเนินงานด้านการคุ้มครองเด็ก รวมทั้งเพื่อรับฟังความคิดเห็นและข้อเสนอต่อร่างแนวทางการดำเนินงานคุ้มครองเด็กจากหน่วยงานในพื้นที่ ซึ่งการประชุมในวันนี้ได้รับความร่วมมือด้วยดีจากหน่วยงานภาครัฐและเอกชนจากส่วนกลางและพื้นที่เข้าร่วมให้ข้อคิดเห็นที่เป็นประโยชน์อย่างยิ่ง 
 
   ที่ประชุมได้มีการเสนอสภาพปัญหาและสถานการณ์การคุ้มครองเด็กในพื้นที่อำเภอแม่สอด จังหวัดตาก ซึ่งประกอบไปด้วย 1) ปัญหาการเข้าถึงสิทธิด้านต่างๆ ของเด็ก อาทิ สิทธิด้านสถานะบุคคล สาธารณสุข การศึกษา และสิทธิในการได้รับการปกป้องคุ้มครอง 2) ปัญหาสถานรองรับเด็กเอกชนไม่มีมาตรฐาน โดยไม่มีการจดทะเบียนถูกต้องตามกฎหมาย โดยไม่มีการคัดกรองและจัดทำข้อมูลรายบุคคลของเด็ก ขาดการประสานความช่วยเหลือและส่งต่ออย่างเป็นระบบ ผู้ดูแลเด็กขาดศักยภาพในการเลี้ยงดูเด็กรวมทั้งสถานที่ดำเนินการไม่เหมาะสม 3) ปัญหาเรื่องการประสานงานกับประเทศต้นทาง โดยขาดระบบการประสานงาน และแนวทางการคุ้มครองเด็กร่วมกัน รวมทั้งขาดคณะทำงานในระดับพื้นที่ 
 
     กระทรวงการพัฒนาสังคมและความมั่นคงของมนุษย์ (พม.) ร่วมกับจังหวัดตาก และ องค์กรพัฒนาเอกชนและองค์กรชุมชนในพื้นที่ ได้หารือและพิจารณากำหนดแนวทางเพื่อแก้ไขสถานการณ์ปัญหาดังกล่าว ประกอบด้วย 3 แนวทาง ดังนี้ 1) จัดทำแนวทางการคุ้มครองสิทธิเด็กเคลื่อนย้าย โดยให้มีการสำรวจข้อมูล คัดกรอง และประสานงานให้เกิดการคุ้มครองสิทธิเด็กที่ครอบคลุมทุกด้านสอดคล้องตามหลักการสิทธิเด็ก 2) ยกระดับการดำเนินงานของสถานรองรับเด็กเอกชนให้เป็นไปตามมาตรฐาน โดยพัฒนาศักยภาพของสถานรองรับเด็กให้สามารถดำเนินการได้อย่างเหมาะสม กำกับดูแลการดำเนินงานของสถานรองรับ ตลอดจนการพัฒนาทักษะของพ่อแม่และบุคลากรในชุมชนเพื่อลดจำนวนเด็กในสถานรองรับ 3) การทำงานกับประเทศต้นทาง โดยจัดทำแนวทางการทำงานคุ้มครองเด็กร่วมกันที่ครอบคลุมตั้งแต่การคัดกรองเด็ก การประสานส่งต่อ และการส่งกลับในกรณีที่ดำเนินการพิสูจน์สัญชาติแล้ว รวมทั้ง มีคณะทำงานร่วมกันทั้งในระดับพื้นที่และระดับนโยบาย ทั้งนี้ ผลการประชุมหารือครั้งนี้ จะนำไปเสนอให้กับคณะกรรมการคุ้มครองเด็กแห่งชาติต่อไป 
 
     นายไมตรี กล่าวเพิ่มเติมว่า นอกจากนี้ ในวันที่ 12 มีนาคม 2560 ตนและคณะฯ จะเดินทางลงพื้นที่ตรวจเยี่ยมการดำเนินงานของหน่วยงานและองค์กรที่เกี่ยวข้องในพื้นที่อำเภอแม่สอด ได้แก่ สำนักงานตรวจคนเข้าเมืองตาก สถานพยาบาลเอกชน (แม่ตาวคลีนิค) และสถานรองรับเด็กเอกชนในพื้นที่ อย่างไรก็ตาม การลงพื้นที่และประชุมหารือในครั้งนี้ นับเป็นจุดเริ่มต้นที่สำคัญที่จะทำให้เกิดแนวทางความร่วมมือในการแก้ไขปัญหาของพื้นที่โดยความร่วมมือของชุมชนและพื้นที่ในการมีส่วนร่วมแก้ไขปัญหา โดยมีหน่วยงานระดับนโยบายทั้งในส่วนกลาง ระดับจังหวัด และหน่วยปฏิบัติระดับพื้นที่ทำงานร่วมกัน เพื่อให้เด็กได้รับการคุ้มครองอย่างครอบคลุมทุกมิติและเป็นการป้องกันการเกิดประเด็นปัญหาด้านอื่น ๆ อาทิ การค้ามนุษย์ ปัญหาแรงงานต่างด้าว ที่จะส่งผลกระทบต่อความมั่นคงของประเทศ ตลอดจนจะเป็นแนวทางในการดำเนินการแก้ไขปัญหาร่วมกันในระดับพื้นที่ภายใต้กรอบความร่วมมือระหว่างประเทศสำหรับพื้นที่ที่มีคนต่างด้าวหรือคนไร้สัญชาติอาศัยอยู่ต่อไป



ที่มา : http://www.thaigov.go.th/news/contents/details/2361