รัฐบาลไทย-ข่าวทำเนียบรัฐบาล-รมว.พม. ติดตามผลการรับเด็กเป็นบุตรบุญธรรมของครอบครัวชาวอังกฤษ ณ สหราชอาณาจักรบริเตนใหญ่ 







                                วันพุธที่ 1 มีนาคม 2560                              





    325  













   รมว.พม. ติดตามผลการรับเด็กเป็นบุตรบุญธรรมของครอบครัวชาวอังกฤษ ณ สหราชอาณาจักรบริเตนใหญ่ 
 

   รมว.พม. ติดตามผลการรับเด็กเป็นบุตรบุญธรรมของครอบครัวชาวอังกฤษ ณ สหราชอาณาจักรบริเตนใหญ่ พร้อมเน้นย้ำปลูกฝังให้สำนึกรักบ้านเกิดและภาคภูมิใจในความเป็นคนไทย  





วันนี้ (1 มี.ค. 60) เวลา 10.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า เมื่อวันที่ 22-28 กุมภาพันธ์ 2560 ที่ผ่านมา ตนพร้อมคณะได้เดินทางไปสหราชอาณาจักรบริเตนใหญ่และไอร์แลนด์เหนือ เพื่อประชุมและแลกเปลี่ยนความคิดเห็นเกี่ยวกับการดำเนินงานด้านบุตรบุญธรรม ระหว่างประเทศไทยกับหน่วยงานสํานักงานกลางการรับบุตรบุญธรรม และติดตามผลการดูแลเด็กภายหลังการจดทะเบียนรับเด็กเป็นบุตรบุญธรรมของครอบครัวชาวอังกฤษ รวมทั้งการแลกเปลี่ยนเรียนรู้ประสบการณ์ รับทราบปัญหาอุปสรรคและข้อเสนอแนะ เพื่อนําไปปรับปรุงระบบการดําเนินงาน และแก้ไขปัญหาการรับเด็กเป็นบุตรบุญธรรมต่างประเทศในอนาคต 
 
    พลตำรวจเอก อดุลย์ กล่าวว่า การติดตามการดำเนินงานและเยี่ยมเยียนครอบครัวบุญธรรมต่างประเทศและเด็กไทยในครั้งนี้ จัดโดยกลุ่มครอบครัวบุญธรรม "Thai Adoption UK Groups” (TAUK) ซึ่งเป็นการรวมตัวของกลุ่มครอบครัวบุญธรรมชาวอังกฤษที่ขอรับเด็กไทยเป็นบุตรบุญธรรม ปัจจุบันกลุ่มครอบครัวบุญธรรม TAUK มีสมาชิกรวม 253 ครอบครัว โดยการเดินทางครั้งนี้ ตนและคณะฯ ได้พบปะกับครอบครัวบุญธรรม จํานวน 16 ครอบครัว รวม 53 คน โดยเด็กที่มาเข้าร่วมประชุม อายุระหว่าง 3-25 ปี ซึ่งจัดขึ้น ณ วัดพุทธประทีป ถนนคาโลน วิมเบอร์ดัน กรุงลอนดอน สหราชอาณาจักรบริเตนใหญ่ 
 
    พลตำรวจเอก อดุลย์ กล่าวต่อไปว่า กระทรวงการพัฒนาสังคมและความมั่นคงของมนุษย์(พม.) โดยศูนย์อํานวยการรับเด็กเป็นบุตรบุญธรรม กรมกิจการเด็กและเยาวชน (ดย.) ได้ดำเนินงานตามพระราชบัญญัติการรับเด็กเป็นบุตรบุญธรรม พ.ศ.2522 โดยที่ผ่านมาได้ส่งมอบเด็กเป็นบุตรบุญธรรม รวมจำนวนทั้งสิ้น 114,799 คน เป็นครอบครัวไทย 102,590 คน ครอบครัวต่างประเทศ 12,561 คน สําหรับประเทศที่ขอรับเด็กไทยเป็นบุตรบุญธรรมมาก ที่สุดคือ สหรัฐอเมริกา 2,495 คน อันดับสอง คือ ฝรั่งเศส 1,652 คน และในส่วนของสหราชอาณาจักร มีเด็กไทยที่เป็นบุตรบุญธรรม จํานวน 497 คน 
 
    พลตำรวจเอก อดุลย์ กล่าวเพิ่มเติมว่า สำหรับการร่วมประชุมและติดตามการดำเนินงานในครั้งนี้ พบว่า 1) ครอบครัวอังกฤษมีความประสงค์ขอรับเด็กไทยเป็นบุตรบุญธรรมจํานวนมากขึ้น 2) เด็กไทยเป็นเด็กที่ฉลาด ร่าเริง สามารถปรับตัวเข้ากับครอบครัวชาวอังกฤษได้เป็นอย่างดี สามารถเรียนหนังสือได้ตามระบบ การศึกษาของสหราชอาณาจักรได้อย่างมีประสิทธิภาพ และบางคนมีความสามารถศึกษาต่อในมหาวิทยาลัยที่มีชื่อเสียงในอังกฤษได้ 3) ครอบครัวบุญธรรมเลี้ยงดูเด็กไทยด้วยความรักความอบอุ่น และมีความสนิทสนมกันดีมาก 4) ครอบครัวมีความยินดีที่จะเข้าร่วมโครงการ Native Land ที่จะจัดขึ้น ณ ประเทศไทยในปี 2019 และ 5) ครอบครัวบุญธรรมและเด็กทุกคนมีความรู้สึกอบอุ่นใจ และประทับใจที่มีผู้แทนจากประเทศไทยมาเยี่ยมเยียน พบปะพูดคุย และติดตามผลการเลี้ยงดูเด็กอย่างต่อเนื่อง ทําให้เด็กและครอบครัวรับรู้สึกถึงความห่วงใยจากรัฐบาลไทย และไม่ได้ถูกทอดทิ้ง 
 
   "อย่างไรก็ตาม ขอขอบทุกคุณครอบครัวที่รับเด็กเป็นบุตรบุญธรรมและได้ดูแลเด็กเป็นอย่างดี ทั้งนี้ ยังได้เน้นย้ำให้ครอบครัวและหน่วยงานที่เกี่ยวข้อง ร่วมถ่ายทอดและปลูกฝังความเป็นไทยทั้งด้านสังคม ขนบธรรมเนียม ประเพณี และวัฒนธรรมอันดีงามของไทย โดยเฉพาะการสำนึกรักบ้านเกิดและภาคภูมิใจในความเป็นคนไทย ไม่ว่าเด็กไทยเหล่านี้จะอาศัยหรือเติบโตอยู่ในประเทศไทยหรือต่างประเทศก็ตาม”พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/2147