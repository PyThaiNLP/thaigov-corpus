รัฐบาลไทย-ข่าวทำเนียบรัฐบาล-รายงานภาวะเศรษฐกิจภูมิภาคประจำเดือนมกราคม ปี 2560







                                วันจันทร์ที่ 27 กุมภาพันธ์ 2560                              





    270  













   รายงานภาวะเศรษฐกิจภูมิภาคประจำเดือนมกราคม ปี 2560
 

   เศรษฐกิจภูมิภาคในเดือนมกราคม ปี 2560 ขยายตัวในเกณฑ์ดี นำโดย ภาคกลาง ภาคใต้ และภาคตะวันออก โดยได้รับปัจจัยสนับสนุนจากการฟื้นตัวอย่างแข็งแกร่งของภาคการท่องเที่ยวและการขยายตัวของภาคเกษตร... 





   "เศรษฐกิจภูมิภาคในเดือนมกราคม ปี 2560 ขยายตัวในเกณฑ์ดี นำโดย ภาคกลาง ภาคใต้ และภาคตะวันออก โดยได้รับปัจจัยสนับสนุนจากการฟื้นตัวอย่างแข็งแกร่งของภาคการท่องเที่ยวและการขยายตัวของภาคเกษตร สอดคล้องกับการลงทุนภาคเอกชนที่เริ่มมีสัญญาณปรับตัวดีขึ้นในหลายภูมิภาค สำหรับเสถียรภาพเศรษฐกิจทุกภูมิภาคยังอยู่ในเกณฑ์ดี"

นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยรายงานภาวะเศรษฐกิจภูมิภาคประจำเดือนมกราคม ปี 2560 "เศรษฐกิจภูมิภาคในเดือนมกราคม ปี 2560 ขยายตัวในเกณฑ์ดี นำโดย ภาคกลาง ภาคใต้ และภาคตะวันออก โดยได้รับปัจจัยสนับสนุนจากการฟื้นตัวอย่างแข็งแกร่งของภาคการท่องเที่ยวและการขยายตัวของภาคเกษตร สอดคล้องกับการลงทุนภาคเอกชนที่เริ่มมีสัญญาณปรับตัวดีขึ้นในหลายภูมิภาค สำหรับเสถียรภาพเศรษฐกิจทุกภูมิภาคยังอยู่ในเกณฑ์ดี" โดยมีรายละเอียด สรุปได้ดังนี้

ภาคกลาง เศรษฐกิจขยายตัวในเกณฑ์ดี จากการบริโภคภาคเอกชน การลงทุนภาครัฐ และการท่องเที่ยวเป็นหลัก สะท้อนจากเครื่องชี้เศรษฐกิจด้านอุปสงค์ โดยเฉพาะการบริโภคภาคเอกชน จากภาษีมูลค่าเพิ่ม ณ ราคาคงที่ เฉพาะส่วนที่เก็บบนฐานการใช้จ่าย ขยายตัวในอัตราเร่งที่ร้อยละ 6.6 ต่อปี โดยได้รับปัจจัยสนับสนุนจากการฟื้นตัวของอุปสงค์ภายในภูมิภาค สอดคล้องกับดัชนีความเชื่อมั่นผู้บริโภคที่ปรับตัวเพิ่มขึ้นมาอยู่ที่ระดับ 61.0 ในขณะที่การบริโภคสินค้าคงทนยังคงทรงตัวจากเดือนก่อนหน้า สำหรับการลงทุนภาคเอกชนส่งสัญญาณปรับตัวดีขึ้น สะท้อนจากเงินลงทุนในโรงงานอุตสาหกรรมที่ขยายตัวในอัตราเร่งร้อยละ 160.9 ต่อปี จากการลงทุนในจังหวัดพระนครศรีอยุธยา เป็นสำคัญ เช่นเดียวกันกับรายจ่ายลงทุนของรัฐบาลในภูมิภาคในเดือนมกราคม ขยายตัวในอัตราเร่งที่ร้อยละ 24.4 ต่อปี ซึ่งเป็นปัจจัยสนับสนุนการขยายตัวภายในภูมิภาค ในขณะที่ด้านอุปทาน โดยเฉพาะภาคการท่องเที่ยวขยายตัวได้ดีทั้งจำนวนและรายได้จากการเยี่ยมเยือนที่ร้อยละ 0.8 และ 3.6 ต่อปี ตามลำดับ ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปอยู่ในระดับต่ำที่ร้อยละ 1.5 ต่อปี และอัตราการว่างงานในเดือนธันวาคมอยู่ที่ร้อยละ 1.6 ของกำลังแรงงานรวมของภูมิภาค

ภาคใต้ เศรษฐกิจขยายตัวในเกณฑ์ดี จากการลงทุน และการท่องเที่ยวเป็นหลัก สะท้อนจากเครื่องชี้เศรษฐกิจด้านอุปสงค์ โดยเฉพาะการลงทุนภาคเอกชนในหมวดเครื่องมือเครื่องจักร สะท้อนจากยอดรถปิคอัพจดทะเบียนใหม่กลับมาขยายตัวที่ร้อยละ 0.7 ต่อปี ตามการขยายตัวในเกือบทุกจังหวัด โดยเฉพาะจังหวัดสุราษฎร์ธานี ตรัง และยะลา สอดคล้องกับเงินลงทุนในโรงงานอุตสาหกรรมที่ขยายตัวในอัตราเร่งร้อยละ 226.7 ต่อปี  จากการลงทุนในโรงงานอุตสาหกรรมในจังหวัดสงขลา เป็นสำคัญ นอกจากนี้การลงทุนภาครัฐยังคงเป็นปัจจัยสนับสนุนการขยายตัวในภูมิภาค สะท้อนจากรายจ่ายลงทุนของรัฐบาลในภูมิภาคขยายตัวร้อยละ 8.9 ต่อปี อย่างไรก็ดี การบริโภคภาคเอกชนยังคงทรงตัวจากเดือนก่อนหน้า สำหรับด้านอุปทาน โดยเฉพาะภาคการท่องเที่ยวขยายตัวได้ดีทั้งจำนวนและรายได้จากการเยี่ยมเยือนที่ร้อยละ 2.3 และ 9.4 ต่อปี ตามลำดับ สอดคล้องกับภาคเกษตรที่ปรับตัวดีขึ้นต่อเนื่อง ส่วนด้านเสถียรภาพภายในภูมิภาคยังอยู่ในเกณฑ์ดี สะท้อนจากอัตราเงินเฟ้อทั่วไปอยู่ในระดับที่เอื้อต่อการบริโภคภายในภูมิภาคที่ร้อยละ 2.0 ต่อปี และอัตราการว่างงานในเดือนธันวาคมอยู่ที่ร้อยละ 1.4 ของกำลังแรงงานรวมของภูมิภาค

ภาคตะวันออก เศรษฐกิจขยายตัวในเกณฑ์ดี โดยมีภาคเกษตร ภาคอุตสาหกรรม และการท่องเที่ยวเป็นกลไกขับเคลื่อนที่สำคัญ สะท้อนจากเครื่องชี้เศรษฐกิจด้านอุปสงค์ โดยเฉพาะการลงทุนภาครัฐยังขยายตัวในเกณฑ์ดี จากรายจ่ายลงทุนของรัฐบาลในภูมิภาคที่ขยายตัวร้อยละ 11.0 ต่อปี ในขณะที่การบริโภคภาคเอกชนยังคงทรงตัวจากเดือนก่อนหน้า สำหรับด้านอุปทาน โดยเฉพาะภาคการท่องเที่ยวยังเป็นปัจจัยหลักที่ช่วยสนับสนุนการขยายตัวภายในภูมิภาค สะท้อนจากจำนวนผู้เยี่ยมเยือนที่ขยายตัวได้ดีที่ร้อยละ 15.1 ต่อปี ตามการขยายตัวทั้งผู้เยี่ยมเยือนคนไทยและคนต่างประเทศที่ร้อยละ 15.1 และ 15.3 ต่อปี ตามลำดับ ทำให้รายได้จากการเยี่ยมเยือนขยายตัวในเกณฑ์ดีเช่นกันที่ร้อยละ 23.2 ต่อปี ตามการขยายตัวของรายได้จากผู้เยี่ยมเยือนทั้งคนไทยและคนต่างประเทศที่ร้อยละ 10.1 และ 31.8 ต่อปี สอดคล้องกับภาคอุตสาหกรรมและภาคเกษตรที่ปรับตัวดีขึ้นต่อเนื่อง โดยเฉพาะภาคอุตสาหกรรมที่ดัชนีความเชื่อมั่นภาคอุตสาหกรรมปรับขึ้นสูงสุดในรอบ 40 เดือน มาอยู่ที่ระดับ 102.4 สำหรับด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปอยู่ในระดับที่เอื้อต่อการบริโภคภาคเอกชนภายในภูมิภาคที่ร้อยละ 1.9 ต่อปี และอัตราการว่างงานในเดือนธันวาคมอยู่ที่ร้อยละ 0.7 ของกำลังแรงงานรวมของภูมิภาค

กทม.และปริมณฑล เศรษฐกิจฟื้นตัวต่อเนื่อง จากการลงทุน และภาคการท่องเที่ยวเป็นสำคัญ สะท้อนจากเครื่องชี้เศรษฐกิจด้านอุปสงค์ โดยเฉพาะการลงทุนภาคเอกชนในหมวดเครื่องมือเครื่องจักรขนาดใหญ่ สะท้อนจากเงินลงทุนในโรงงานอุตสาหกรรมขยายตัวในอัตราเร่งที่ร้อยละ 62.4 ต่อปี จากการลงทุนในโรงงานอุตสาหกรรมในจังหวัดสมุทรปราการและนครปฐม เป็นสำคัญ สอดคล้องกับรายจ่ายลงทุนของรัฐบาลในภูมิภาคขยายตัวที่ร้อยละ 1.6 ต่อปี ในขณะที่การบริโภคภาคเอกชนยังคงทรงตัวจากเดือนก่อนหน้า สำหรับด้านอุปทาน โดยเฉพาะภาคการท่องเที่ยวเป็นปัจจัยหลักที่ช่วยสนับสนุนเศรษฐกิจในภูมิภาค สะท้อนจากจำนวนผู้เยี่ยมเยือนที่กลับมาขยายตัวในอัตราเร่งที่ร้อยละ 4.6 ต่อปี โดยเป็นการขยายตัวของจำนวนผู้เยี่ยมเยือนทั้งคนไทยและคนต่างประเทศที่ร้อยละ 11.2 และ 0.1 ต่อปี ตามลำดับ ส่วนด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปอยู่ในระดับต่ำที่ร้อยละ 1.6 ต่อปี และอัตราการว่างงานในเดือนธันวาคมอยู่ที่ร้อยละ 1.0 ของกำลังแรงงานรวมของภูมิภาค

ภาคตะวันออกเฉียงเหนือ เศรษฐกิจฟื้นตัวต่อเนื่อง จากการลงทุนภาครัฐและเอกชน และการท่องเที่ยว เป็นตัวขับเคลื่อนหลัก สะท้อนจากเครื่องชี้เศรษฐกิจด้านอุปสงค์ โดยเฉพาะการลงทุนภาคเอกชนในหมวดเครื่องมือเครื่องจักรขนาดใหญ่ขยายตัวต่อเนื่อง สะท้อนจากเม็ดเงินลงในโรงงานอุตสาหกรรมขยายตัวร้อยละ 59.5 ต่อปี ตามการลงทุนในจังหวัดนครราชสีมา และอำนาจเจริญเป็นสำคัญ สอดคล้องกับการลงทุนภาครัฐที่ยังขยายตัวในเกณฑ์ดีและยังคงเป็นปัจจัยสนับสนุนการขยายตัวในภูมิภาค สะท้อนจากรายจ่ายลงทุนของรัฐบาลในภูมิภาคขยายตัวร้อยละ 31.2 ต่อปี อย่างไรก็ดี การบริโภคภาคเอกชนยังคงทรงตัวจากเดือนก่อนหน้า สำหรับด้านอุปทาน โดยเฉพาะภาคการท่องเที่ยวขยายตัวต่อเนื่องเป็นเดือนที่ 8 ติดต่อกัน จากจำนวนผู้เยี่ยมเยือนทั้งคนไทยและคนต่างประเทศที่ขยายตัวร้อยละ 25.4 และ 30.0 ต่อปี ตามลำดับ สอดคล้องกับรายได้จากผู้เยี่ยมเยือนที่ขยายตัวต่อเนื่องเช่นกัน ที่ขยายตัวร้อยละ 30.5 ต่อปี สำหรับด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปอยู่ในระดับที่เอื้อต่อการบริโภคภายในภูมิภาคที่ร้อยละ 1.9 ต่อปี และอัตราการว่างงานในเดือนธันวาคมอยู่ที่ร้อยละ 0.8 ของกำลังแรงงานรวมของภูมิภาค

ภาคเหนือ เศรษฐกิจยังคงทรงตัว โดยมีการลงทุนภาครัฐและการท่องเที่ยวยังเป็นกลไกขับเคลื่อนที่สำคัญ สะท้อนจากเครื่องชี้เศรษฐกิจด้านอุปสงค์ โดยเฉพาะการลงทุนภาครัฐยังขยายตัวในเกณฑ์ดี จากรายจ่ายลงทุนของรัฐบาลในภูมิภาคที่ขยายตัวร้อยละ 16.0 ต่อปี อีกทั้งการลงทุนในหมวดเครื่องมือเครื่องจักรขนาดเล็กปรับตัวดีขึ้นเช่นกัน จากยอดรถปิคอัพจดทะเบียนใหม่ขยายตัวในอัตราเร่งที่ร้อยละ 6.3 ต่อปี ตามการขยายตัวในจังหวัดเชียงใหม่ เพชรบูรณ์ และพิจิตร เป็นต้น ในขณะที่การบริโภคภาคเอกชนยังคงทรงตัวจากเดือนก่อนหน้า สำหรับด้านอุปทาน โดยเฉพาะภาคการท่องเที่ยวยังคงเป็นปัจจัยหลักที่ช่วยสนับสนุนการขยายตัวภายในภูมิภาค สะท้อนจากจำนวนผู้เยี่ยมเยือนและรายได้จากการเยี่ยมเยือนที่ขยายตัวในอัตราเร่งที่ร้อยละ 4.7 และ 9.0 ต่อปี ตามลำดับ ตามการขยายตัวของผู้เยี่ยมเยือนคนไทยและคนต่างประเทศ สำหรับด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปอยู่ในระดับที่เอื้อต่อการบริโภคภาคเอกชนภายในภูมิภาคที่ร้อยละ 2.2 ต่อปี และอัตราการว่างงานในเดือนธันวาคมอยู่ที่ร้อยละ 0.9 ของกำลังแรงงานรวมของภูมิภาค

ภาคตะวันตก เศรษฐกิจยังคงทรงตัว แต่การท่องเที่ยวยังคงขยายตัวได้ดี สะท้อนจากเครื่องชี้ด้านอุปทาน โดยเฉพาะภาคการท่องเที่ยว ยังคงเป็นปัจจัยหลักที่ช่วยสนับสนุนการขยายตัวภายในภูมิภาค สะท้อนจากจำนวนผู้เยี่ยมเยือนที่ขยายตัวได้ดีที่ร้อยละ 6.6 ต่อปี ตามการขยายตัวทั้งผู้เยี่ยมเยือนคนไทยและคนต่างประเทศที่ร้อยละ 7.0 และ 3.8 ต่อปี ตามลำดับ สอดคล้องกับรายได้จากการเยี่ยมเยือนที่ขยายตัวในเกณฑ์ดีเช่นกันที่ร้อยละ 16.7 ต่อปี ตามการขยายตัวของรายได้จากผู้เยี่ยมเยือนทั้งคนไทยและคนต่างประเทศที่ร้อยละ 18.5 และ 11.8 ต่อปี ตามลำดับ อย่างไรก็ดี เครื่องชี้ด้านอุปสงค์ พบว่ายังคงทรงตัวจากเดือนก่อนหน้า ทั้งการบริโภคและการลงทุนภาคเอกชน สอดคล้องกับการลงทุนภาครัฐที่ยังคงทรงตัวเช่นกัน เนื่องจากมีการเร่งเบิกจ่ายไปแล้วในช่วงก่อนหน้า สำหรับด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปอยู่ในระดับที่เอื้อต่อการบริโภคภาคเอกชนภายในภูมิภาคที่ร้อยละ 2.6 ต่อปี และอัตราการว่างงานในเดือนธันวาคมอยู่ที่ร้อยละ 0.6 ของกำลังแรงงานรวมของภูมิภาค
  



ที่มา : http://www.thaigov.go.th/news/contents/details/2102