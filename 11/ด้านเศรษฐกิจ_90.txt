รัฐบาลไทย-ข่าวทำเนียบรัฐบาล-“สมคิด” ร่วมประชุมคณะกรรมการบริหาร EEC นัดแรก  เตรียมชง 5 โครงการเสนอนายกฯในการประชุมคณะกรรมการนโยบายฯ 5 เม.ย.นี้ เล็งยกสถานะสนามบินอู่ตะเภา เป็น “เมืองการบินภาคตะวันออก”







                                วันอังคารที่ 14 มีนาคม 2560                              





    773  





      พิมพ์    
     
    
















   “สมคิด” ร่วมประชุมคณะกรรมการบริหาร EEC นัดแรก  เตรียมชง 5 โครงการเสนอนายกฯในการประชุมคณะกรรมการนโยบายฯ 5 เม.ย.นี้ เล็งยกสถานะสนามบินอู่ตะเภา เป็น “เมืองการบินภาคตะวันออก”
 

   นายสมคิด จาตุศรีพิทักษ์ รองนายกรัฐมนตรีด้านเศรษฐกิจ  เข้าร่วมรับฟังการประชุมคณะกรรมการบริหารการพัฒนาระเบียงเศรษฐกิจพิเศษภาคตะวันออก (กรศ.) ครั้งที่ 1/2560 ที่มีนายอุตตม สาวนายน รัฐมนตรีว่าการกระทรวงอุตสาหกรรม เป็นประธานการประชุม  





นายสมคิด จาตุศรีพิทักษ์ รองนายกรัฐมนตรีด้านเศรษฐกิจ  เข้าร่วมรับฟังการประชุมคณะกรรมการบริหารการพัฒนาระเบียงเศรษฐกิจพิเศษภาคตะวันออก (กรศ.) ครั้งที่ 1/2560 ที่มีนายอุตตม สาวนายน รัฐมนตรีว่าการกระทรวงอุตสาหกรรม เป็นประธานการประชุม พร้อมด้วยนายอาคม เติมพิทยาไพสิฐ รัฐมนตรีว่าการกระทรวงคมนาคม  นายคณิต แสงสุพรรณ เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก (ครศ.) นายสมชาย หาญหิรัญ ปลัดกระทรวงอุตสาหกรรม ผู้บัญชาการเหล่าทัพ และหัวหน้าส่วนราชการที่เกี่ยวข้อง เข้าร่วมประชุม

การประชุมในวันนี้ (13 มี.ค.60) ณ กระทรวงอุตสาหกรรม เป็นการประชุมนัดแรกและเป็นการประชุมต่อเนื่องจากการประชุมนอกรอบเมื่อวันที่ 1 กุมภาพันธ์ที่ผ่านมา ที่นิคมอุตสาหกรรมมาบตาพุด โดยสาระสำคัญคือ การรับทราบความตั้งใจของรัฐบาลให้มีการดำเนินการ EEC โดยเร็วที่สุดและเป็นไปตามเจตนารมณ์ของรัฐบาล  และให้ กรศ. เร่งรัดจัดทำแผนรายละเอียดให้แล้วเสร็จภายใน 3 เดือน โดยให้ความสำคัญกับการชี้แจงแนวทางการพัฒนาและรับฟังความคิดเห็นของประชาชนในพื้นที่ประกอบการทำแผนปฏิบัติการ รวมทั้งการนำเสนอกรรมการนโยบายฯ ให้นำ 5 โครงการลงทุนหลัก ได้แก่ สนามบินอู่ตะเภา รถไฟความเร็วสูงและรถไฟรางคู่ ท่าเรือแหลมฉบัง การลงทุนในอุตสาหกรรมเป้าหมายใหม่ (New S-curve) และการพัฒนาเมืองใหม่ เป็นโครงการนำร่อง เพราะเป็นโครงการเร่งด่วนและสร้างความเชื่อมั่นให้กับนักลงทุนถึงความสำเร็จของ EEC

นายสมคิด จาตุศรีพิทักษ์ รองนายกรัฐมนตรี ได้กล่าวย้ำในที่ประชุมว่า “พยายามที่จะผลักดันให้ทุกส่วนดำเนินงานเร็วที่สุด ให้เห็นผลเป็นรูปธรรม โดยให้มีผู้รับผิดชอบอย่างชัดเจน เนื่องจากนักลงทุนต่างประเทศได้ให้ความสนใจในเรื่องนี้เป็นพิเศษ โดยโครงการหลักทั้ง 5 โครงการ ต้องมีแผนงาน และกำหนดระยะเวลาที่ชัดเจน โดยในวันที่ 5 เมษายน 2560 จะนำรายละเอียดของทั้ง 5 โครงการ เข้าสู่ที่ประชุมคณะกรรมการนโยบายการพัฒนาระเบียงเศรษฐกิจพิเศษภาคตะวันออก ที่มีพลเอกประยุทธ์ จันทร์โอชา นายกรัฐมนตรี เป็นประธาน เพื่อพิจารณาและเกิดผลเป็นรูปธรรมโดยเร็ว”       

ด้านนายอุตตม  สาวนายน รัฐมนตรีว่าการกระทรวงอุตสาหกรรม กล่าวว่า แผนงาน/โครงการภายใต้กรอบแผนปฏิบัติการพัฒนาพื้นที่ระเบียงเศรษฐกิจภาคตะวันออก มีโครงการหลักที่สำคัญ 15 โครงการ ที่คณะรัฐมนตรีได้มีมติเห็นชอบในหลักการแล้ว โดยต้องเร่งดำเนินการในลำดับแรก 5 โครงการ ประกอบด้วย 1) การพัฒนารถไฟความเร็วสูง 2) การพัฒนาท่าเรือแหลมฉบังระยะที่ 3  3) การพัฒนาสนามบินอู่ตะเภาและการซ่อมบำรุงอากาศยาน 4) พัฒนาอุตสาหกรรมยานยนต์ ชิ้นส่วนยานยนต์ อิเล็กทรอนิกส์ และหุ่นยนต์ และ 5) การขยายเมืองปัจจุบัน/สร้างเมืองใหม่
         
“โดยเรื่องแรกที่จะเร่งดำเนินการให้เห็นผลเป็นรูปธรรมชัดเจน คือ การเสนอคณะกรรมการนโยบายฯในการจัดตั้ง “เมืองการบินภาคตะวันออก”ในพื้นที่ 6,500 ไร่ของสนามบินอู่ตะเภา โดยจะเป็นเขตส่งเสริมระเบียงเศรษฐกิจภาคตะวันออกแห่งแรก ที่สามารถใช้กลไกของ EEC ประสานงานและผลักดันให้เห็นผลได้อย่างชัดเจนเช่นเดียวกับสนามบินสุวรรณภูมิ และสนามบินดอนเมือง โดยจะเพิ่ม 2 ทางวิ่งมาตรฐาน และเพิ่มอาคารผู้โยสาร และการค้า ซึ่งหากแล้วเสร็จจะสามารถรองรับผู้โดยสารได้ถึง 15 ล้านคน ใน 5 ปี 30 ล้านคนใน 10 ปี และ 60 ล้านคนใน 15 ปี นอกจากนี้ ยังเพิ่มพื้นที่ในธุรกิจขนส่งสินค้า คลังสินค้า ธุรกิจซ่อมเครื่องบิน และศูนย์ฝึกอบรมบุคลากรอากาศยานและธุรกิจการบิน

อีกทั้งจะเร่งดำเนินการในเรื่องของรถไฟความเร็วสูงเชื่อมต่อ 3 สนามบิน (ดอนเมือง สุวรรณภูมิ และ อู่ตะเภา) ซึ่งจะทำให้เมืองการบินภาคตะวันออกเป็นประโยชน์กับประเทศเต็มที่ เพราะผู้โดยสารจะใช้เวลาในการเดินทางเพียง 45 นาทีจากกรุงเทพฯ ถึงสนามบินอู่ตะเภา ซึ่งในที่ประชุมได้มอบหมายให้กระทรวงคมนาคมไปทำการศึกษาเพิ่มเติม และนำข้อสรุปเข้าสู่การประชุมของ กรศ.ในครั้งต่อไป” นายอุตตม กล่าว

ขณะที่นายคณิต แสงสุพรรณ เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก (ครศ.)  กล่าวเสริมว่า ในส่วนของท่าเรือทั้ง 3 แห่ง (แหลมฉบัง สัตหีบ และมาบตาพุด) มีความเป็นไปได้ในการเชื่อมโยงด้วยรถไฟรางคู่ มีการชักจูงผู้ลงทุนรายสำคัญมาลงทุนในอุตสาหกรรมเป้าหมาย โดยเฉพาะนวัตกรรม และดิจิทัล ขณะเดียวกันเห็นว่าเพื่อให้เกิดความรวดเร็วในการดำเนินงานจึงขอให้คณะกรรมการมีการประชุมทุกเดือน และให้ความสำคัญกับการทำความเข้าใจและรับฟังความคิดเห็นถึงผลประโยชน์ที่ชุมชน และประชาชนควรได้รับ.
 
  



ที่มา : http://www.thaigov.go.th/news/contents/details/2370