รัฐบาลไทย-ข่าวทำเนียบรัฐบาล-นรม. นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย  พร้อมเชิญชวนสื่อมวลชนชมต้นมะขามป้อมข้างตึกไทยคู่ฟ้าที่เพิ่งปลูกใหม่







                                วันพฤหัสบดีที่ 16 มีนาคม 2560                              





    331  





      พิมพ์    
     
    
















   นรม. นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย  พร้อมเชิญชวนสื่อมวลชนชมต้นมะขามป้อมข้างตึกไทยคู่ฟ้าที่เพิ่งปลูกใหม่
 

   นรม. นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย ซึ่งทุกคนสามารถนำไปต่อยอดสร้างความสัมพันธ์ที่ดีต่อกันได้ พร้อมเชิญชวนสื่อมวลชนชมต้นมะขามป้อมข้างตึกไทยคู่ฟ้าที่เพิ่งปลูกใหม่ 





            วันนี้ (15 มีนาคม 2560) เวลา 16.00 น. ณ บริเวณด้านหน้าสนามหญ้าตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี นำเจ้าหน้าที่ทำเนียบรัฐบาลร่วมกันออกกำลังกายเพื่อเสริมสร้างร่างกายให้แข็งแรง ห่างไกลจากโรคภัยไข้เจ็บ รวมทั้งยังทำให้มีสุขภาพจิตใจที่ดี เกิดผลดีในการดำเนินชีวิตประจำวันให้มีความอย่างสดชื่น อารมณ์ดี อีกทั้งคนในครอบครัวและเพื่อนร่วมงานมีสัมพันธภาพที่ดีต่อกัน โดยคณะผู้บริหารและเจ้าหน้าที่ของสำนักเลขาธิการนายกรัฐมนตรี พร้อมหน่วยงานอื่นภายในทำเนียบรัฐบาล ร่วมออกกำลังกายด้วย
          ในสัปดาห์นี้ นายกรัฐมนตรี ได้เต้นแอโรบิคตามจังหวะเพลงร่วมกับเจ้าหน้าที่ทำเนียบรัฐบาลประมาณ 30 นาที เพื่อเสริมสร้างร่างกายและจิตใจให้แข็งแรงสมบูรณ์ จากนั้น นายกรัฐมนตรีได้กล่าวขอบคุณเจ้าหน้าที่ทุกคนที่ออกกำลังกายร่วมกันในวันนี้ด้วย
          อนึ่ง หลังเสร็จสิ้นการออกกำลังกาย ก่อนนายกรัฐมนตรีจะกลับไปทำภารกิจต่อ ณ ตึกไทยคู่ฟ้า ทำเนียบรัฐบาล นายกรัฐมนตรีกล่าวเชิญชวนสื่อมวลชนให้ไปชมต้นมะขามป้อมที่เพิ่งปลูกใหม่ ณ บริเวณด้านข้างตึกไทยคู่ฟ้า ทำเนียบรัฐบาล โดย มะขามป้อม ถือเป็นผลไม้เพื่อสุขภาพ และเป็นสมุนไพรพื้นบ้านที่มีประโยชน์ต่อร่างกาย เพราะมีสารต่อต้านอนุมูลอิสระ โดยประโยชน์ของมะขามป้อมหรือสรรพคุณของมะขามป้อมนั้นมีมากมาย และยังเป็นยารักษาโรคบางชนิดได้ เช่นช่วยในการย่อยอาหาร ทำให้ชุ่มคอและช่วยละลายเสมหะอีกด้วย นอกจากนี้ มะขามป้อมนั้นยังอุดมไปด้วยวิตามินและแร่ธาตุหลายชนิดที่มีประโยชน์ต่อร่างกาย เช่น วิตามินเอ วิตามินบี3 วิตามินซี ธาตุแคลเซียม ธาตุฟอสฟอรัส และธาตุเหล็ก เป็นต้น
 
*******************************
                   กลุ่มประชาสัมพันธ์และเผยแพร่ สำนักโฆษก
  



ที่มา : http://www.thaigov.go.th/news/contents/details/2416