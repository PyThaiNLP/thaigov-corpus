รัฐบาลไทย-ข่าวทำเนียบรัฐบาล-พม. กำชับ จนท. เร่งช่วยเหลือเด็กหญิงวัย 5 ขวบ ที่ป่วยเป็นโรคมะเร็งที่ขาและใบหน้า ครอบครัวมีฐานะยากจน ที่ จ.ขอนแก่น 







                                วันพุธที่ 15 มีนาคม 2560                              





    254  













   พม. กำชับ จนท. เร่งช่วยเหลือเด็กหญิงวัย 5 ขวบ ที่ป่วยเป็นโรคมะเร็งที่ขาและใบหน้า ครอบครัวมีฐานะยากจน ที่ จ.ขอนแก่น 
 

   พม. กำชับ จนท. เร่งช่วยเหลือเด็กหญิงวัย 5 ขวบ ที่ป่วยเป็นโรคมะเร็งที่ขาและใบหน้า ครอบครัวมีฐานะยากจน ที่ จ.ขอนแก่น และหญิงวัย 46 ปี ป่วยเป็นโรคมะเร็งในช่องปาก อาศัยอยู่กับลูกสาว 2 คน ในบ้านสภาพเก่าทรุดโทรม ที่ จ.อ่างทอง  





วันนี้ (15 มี.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ ว่าที่ร้อยตรี ศรัณย์ สมานพันธ์ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 592/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม

ว่าที่ร้อยตรี ศรัณย์ กล่าวว่า จากกรณี เด็กหญิงวัย 5 ขวบ ป่วยเป็นโรคมะเร็งที่ขา และลุกลามไปที่ใบหน้า เกิดอาการบวมอย่างหนัก ทำให้ฟันและเหงือกถูกดันออกมาจากปาก  สร้างความเจ็บปวดทรมานอย่างมาก อาศัยอยู่กับพ่อและแม่ ที่มีอาชีพขายของตามตลาดนัด แต่อาการของเด็กหญิงทรุดหนัก จึงต้องหยุดขายของ เพื่อมาอยู่ดูแลอย่างใกล้ชิด ทำให้ครอบครัวขาดรายได้ต้องไปขออาศัยบ้านญาติอยู่อาศัยชั่วคราว ครอบครัวมีฐานะยากจน ที่อำเภอเปือยน้อย จังหวัดขอนแก่น และกรณีหญิงวัย 46 ปี ป่วยเป็นโรคมะเร็งในช่องปาก ไม่สามารถพูดและอ้าปากได้ เนื่องจากแผลลุกลามอย่างหนัก ต้องเจาะคอเพื่อดูดเสมหะ และให้อาหารทางสายยาง สร้างความเจ็บปวดทรมานอย่างมาก อาศัยอยู่กับลูกสาว 2 คน ในบ้านสภาพเก่าทรุดโทรม ครอบครัวมีฐานะยากจนไม่มีเงินค่ารักษาพยาบาล ที่จังหวัดอ่างทอง นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ขอนแก่น และ พมจ.อ่างทอง พร้อมหน่วยงานในพื้นที่ที่เกี่ยวข้องของกระทรวงการพัฒนาสังคมฯ ลงพื้นที่เยี่ยมครอบครัวดังกล่าวเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว อาทิ เรื่องการรักษาพยาบาลของผู้ป่วยอย่างต่อเนื่อง การปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้ป่วย และแนะนำให้คำปรึกษาในเรื่องการส่งเสริมอาชีพเพื่อสร้างรายได้เลี้ยงดูครอบครัวที่เพียงพอและมั่นคงในระยะยาว

ว่าที่ร้อยตรี ศรัณย์ กล่าวเพิ่มเติมว่า จากกรณีหญิงชราวัย 82 ปี พิการหูตึงและเจ็บป่วยหลายโรครุมเร้า ถูกลูกเลี้ยงทอดทิ้งให้อาศัยเพียงลำพังในบ้านสภาพเก่าทรุดโทรมใกล้ผุพัง ไม่มีห้องน้ำใช้ ที่อำเภอแสวงหา จังหวัดอ่างทอง นั้น ตนได้กำชับให้พัฒนาสังคมและความมั่นคงของมนุษย์จังหวัดอ่างทอง (พมจ.อ่างทอง) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมหญิงชราดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของหญิงชราอย่างต่อเนื่องพร้อมปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้สูงอายุต่อไป



ที่มา : http://www.thaigov.go.th/news/contents/details/2405