รัฐบาลไทย-ข่าวทำเนียบรัฐบาล-รมว.พม. เป็นหัวหน้าคณะผู้แทนไทยเข้าร่วมการประชุมสหประชาชาติว่าด้วยสถานภาพสตรี สมัยที่ 61 







                                วันพุธที่ 15 มีนาคม 2560                              





    315  













   รมว.พม. เป็นหัวหน้าคณะผู้แทนไทยเข้าร่วมการประชุมสหประชาชาติว่าด้วยสถานภาพสตรี สมัยที่ 61 
 

   รมว.พม. เป็นหัวหน้าคณะผู้แทนไทยเข้าร่วมการประชุมสหประชาชาติว่าด้วยสถานภาพสตรี สมัยที่ 61 
พร้อมเน้นย้ำความมุ่งมั่นของรัฐบาลไทยในการส่งเสริมสิทธิสตรี ความเท่าเทียม และพัฒนาศักยภาพสตรี
 ณ สำนักงานใหญ่สหประชาชาติ สหรัฐอเมริกา 





พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นหัวหน้าคณะผู้แทนไทย เข้าร่วมการประชุมสหประชาชาติว่าด้วยสถานภาพสตรี สมัยที่ 61 (UN Commission on the Status of Women – UNCSW 61) เมื่อวันที่ 13 - 14 มีนาคม 2560 ณ สำนักงานใหญ่สหประชาชาติ นครนิวยอร์ก สหรัฐอเมริกาซึ่งการประชุมดังกล่าวเป็นการประชุมด้านสตรีระดับสากล โดยมีหัวข้อหลัก คือ “การส่งเสริมศักยภาพทางเศรษฐกิจของสตรี” และ หัวข้อรอง คือ “ข้อท้าทายและการดาเนินการตามเป้าหมายการพัฒนาแห่งสหัสวรรษเพื่อสตรีและเด็กหญิง” 

พลตำรวจเอก อดุลย์ กล่าวว่า การประชุมครั้งนี้ ตนได้กล่าวถ้อยแถลงถึงความมุ่งมั่นของรัฐบาลไทยในการส่งเสริมพัฒนาศักยภาพสตรีในทุกมิติ เพื่อให้สตรีเป็นพลังสำคัญในการขับเคลื่อนเศรษฐกิจ ซึ่งเป็นหัวข้อหลักของการประชุมครั้งนี้ เพื่อให้สตรีมีส่วนร่วมสำคัญในการพัฒนาเศรษฐกิจของประเทศ สร้างความเป็นอยู่ที่ดีของสังคมและครอบครัวคนไทยทั้งนี้ ประเทศไทยได้ดำเนินงานด้านการพัฒนาสตรีมาอย่างต่อเนื่อง เพื่อให้สตรีและเด็กได้พัฒนาศักยภาพของตนเองอย่างเต็มที่ เช่น  ด้านการศึกษา ขณะนี้ เด็กผู้หญิงมีโอกาสเข้าถึงระบบการศึกษาพื้นฐานเท่ากับเด็กผู้ชาย ซึ่งส่งผลให้เกิดความก้าวหน้าด้านกำลังแรงงาน ในปัจจุบัน อย่างไรก็ตาม สตรียังมีอัตราส่วนที่น้อยในภาคการเมือง ในขณะที่ประเทศไทยกำลังจะมีรัฐธรรมนูญใหม่ ซึ่งผ่าน  การลงประชามติเรียบร้อยแล้วเมื่อเดือนสิงหาคม 2559 และอยู่ระหว่างการจัดการเลือกตั้งเร็วๆ นี้  นับว่าเป็นโอกาสอันดีที่จะผลักดันบทบาทสตรีในการเมือง  ซึ่งรัฐบาลไทย โดย กรมกิจการสตรีและสถาบันครอบครัว (สค.)  กระทรวงการพัฒนาสังคมและความมั่นคงของมนุษย์ (พม.) ได้เตรียมแผนที่จะดำเนินโครงการส่งเสริมสตรีในภาคการเมือง โดยจัดการอบรมและการสัมมนา นอกจากนี้ ได้จัดสรรงบประมาณที่คำนึกถึงมิติความเสมอภาคระหว่างเพศ ซึ่งถูกบรรจุลงในรัฐธรรมนูญนี้ด้วย เพื่อเป็นแนวทางในการบูรณาการประเด็นความเสมอภาคระหว่างเพศอย่างยั่งยืนในทุกภาคส่วน 

 พลตำรวจเอก อดุลย์ กล่าวต่อไปว่า เพื่อเป็นการต่อยอดการส่งเสริมบทบาทสตรีในภาคเศรษฐกิจ และในสังคมในระดับภูมิภาคและระดับนานาชาติ ประเทศไทยได้เป็นผู้ริเริ่มในการร่างปฏิญญากรุงเทพว่าด้วยความเสมอภาคระหว่างเพศ และการพัฒนาครอบครัว ซึ่งได้รับการลงมติรับรองในการประชุมระดับรัฐมนตรีเอเชียตะวันออกด้านครอบครัวและความเสมอภาคระหว่างเพศ เมื่อวันที่ 22 ธันวาคม พ.ศ. 2559 ณ กรุงเทพฯ ในการนี้ ประเทศไทยขอยืนยันในความมุ่งมั่นที่จะทำงานกับภาคีเครือข่ายต่าง ๆ  ทั้งในระดับชาติและระดับนานาชาติ ซึ่งมั่นใจว่าความร่วมมือนี้จะนำไปสู่ความสำเร็จในการส่งเสริมความเสมอภาคระหว่างเพศ และการพัฒนาที่ยั่งยืนอย่างแน่นอน ภายหลังจากการประชุมดังกล่าว ตนยังได้เป็นประธานพิธีเปิดการอภิปรายในกิจกรรมคู่ขนาน ในหัวข้อ “Women’s economic empowerment in fragile communities” ซึ่งจัดโดยประเทศไทยร่วมกับสถาบันสันติภาพนานาชาติ (International Peace Institute) ณ นครนิวยอร์ก 

พลตำรวจเอก อดุลย์ กล่าวต่ออีกว่า การเดินทางไปเยือนสหรัฐอเมริกาครั้งนี้ นอกจากการเข้าร่วมการประชุมดังกล่าวแล้ว    ตนพร้อมด้วยคณะ ยังได้การพบปะกับรัฐมนตรีในกลุ่มประเทศอาเซียน  ประชุมร่วมกับเครือข่ายหญิงไทยในนครนิวยอร์ก และประชุมหารือกับเอกอัครราชทูตเกี่ยวกับสถานการณ์และการพัฒนางานด้านสตรีในต่างประเทศ อีกทั้งได้เยี่ยมกงสุลใหญ่ ณ นครลอสแอนเจลิส สหรัฐอเมริกา และนครแวนคูเวอร์ ประเทศแคนาดา เพื่อหารือด้านความร่วมมือและการพัฒนาเครือข่ายหญิงไทยในต่างประเทศ นอกจากนี้ ได้เยี่ยมเยือนและประชุมร่วมกับเครือข่ายหญิงไทยในลอสแอนเจลิส  และแวนคูเวอร์ และได้เป็นประธานในพิธีลงนามบันทึกความตกลงร่วมกัน (MOU) การให้ความช่วยเหลือหญิงไทยในนครลอสแองเจลิสและสหรัฐอเมริกา

“การดำเนินงานทั้งหมดดังกล่าวของกระทรวงการพัฒนาสังคมฯ จะเป็นประโยชน์อย่างยิ่งต่อการขับเคลื่อนประเด็นด้านสตรีของรัฐบาลไทยตามเป้าหมายการพัฒนาที่ยั่งยืนเป้าหมายที่ 5 หรือ SDG Five ในการส่งเสริมความเสมอภาคระหว่างเพศในประเทศไทยต่อไป” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/2407