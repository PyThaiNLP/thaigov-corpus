รัฐบาลไทย-ข่าวทำเนียบรัฐบาล- มาตรวิทยาไทยผนึกกำลังมาตรญี่ปุ่นถ่ายทอดความรู้สู่ผู้ประกอบการในประเทศ เสริมอุตสาหกรรมไทยเข้มแข็ง 







                                วันพุธที่ 15 มีนาคม 2560                              





    262  













    มาตรวิทยาไทยผนึกกำลังมาตรญี่ปุ่นถ่ายทอดความรู้สู่ผู้ประกอบการในประเทศ เสริมอุตสาหกรรมไทยเข้มแข็ง 
 

    มาตรวิทยาไทยผนึกกำลังมาตรญี่ปุ่นถ่ายทอดความรู้สู่ผู้ประกอบการในประเทศ เสริมอุตสาหกรรมไทยเข้มแข็ง  





วันที่ 1 มีนาคม 2560 ณ อาคารสำนักงานกลาง สถาบันมาตรวิทยาแห่งชาติ (มว.) เทคโนธานี ต.คลองห้า อ.คลองหลวง จ.ปทุมธานี/กระทรวงวิทยาศาสตร์และเทคโนโลยี โดย สถาบันมาตรวิทยาแห่งชาติ (มว.) ร่วมกับ สถาบันมาตรวิทยาแห่งชาติ ประเทศญี่ปุ่น (National Metrology Institute of Japan :NMIJ) องค์กรความร่วมมือระหว่างประเทศของญี่ปุ่น (Japan International Cooperation Agency : JICA) และ องค์กรส่งเสริมการค้าระหว่างประเทศของญี่ปุ่น (The Japan External Trade Organization : JETRO) จัดสัมมนาเรื่อง “Thailand – Japan Metrology Seminar on Successful Building of an ASEAN Metrology Hub”
โดยมี ดร.อรรชกา ศรีบุญเรื่อง รัฐมนตรีว่าการกระทรวงวิทยาศาสตร์และเทคโนโลยี เป็นประธานกล่าวเปิดงานงานสัมมนาครั้งนี้จัดขึ้นเพื่อเป็นการแลกเปลี่ยนข้อมูลข่าวสาร กระชับความสัมพันธ์ และประสานความร่วมมือกับผู้ประกอบการญี่ปุ่นที่มีฐานการผลิตในประเทศไทยอันจะนำไปสู่การประยุกต์ใช้มาตรวิทยาร่วมกันในอนาคต
ดร.อรรชกา สีบุญเรือง กล่าวว่า ในฐานะที่ประเทศไทยเป็นสมาชิกของประชาคมอาเซียน เมื่อประเทศไทยมีระบบมาตรวิทยา ที่เป็นระบบและแข็งแกร่ง ก็ย่อมจะเป็นหลักในการสร้างความเข้มแข็ง ให้แก่ระบบมาตรวิทยาของอาเซียนด้วย กล่าวคือ สถาบันมาตรวิทยาแห่งชาติ ได้ดำเนินความร่วมมือทางวิชาการ กับประเทศเพื่อนบ้าน และประเทศสมาชิกอาเซียนอื่น อย่างสม่ำเสมอตลอดมา และจะดำเนินความร่วมมือต่อไป เพื่อสนับสนุนการพัฒนาระบบมาตรวิทยาของประเทศพันธมิตรให้เข้มแข็งยิ่งขึ้น ในลักษณะเดียวกับที่ สถาบันมาตรวิทยาแห่งประเทศญี่ปุ่น ได้ให้ความร่วมมือและสนับสนุน สถาบันมาตรวิทยาแห่งชาติเมื่อเกือบ 18 ปีมาแล้ว ดิฉันเชื่อว่าไมตรีจิตและแบบอย่าง ที่สถาบันมาตรวิทยาแห่งประเทศญี่ปุ่นได้มอบ และแสดงให้สถาบันมาตรวิทยาแห่งชาติประจักษ์นั้น จะถูกส่งต่อไปยังสถาบันมาตรวิทยาที่เกิดใหม่ทั้งใกล้และไกล เพื่อสนับสนุนให้เกิดระบบมาตรวิทยาที่เข้มแข็ง และในท้ายที่สุด เพื่อให้บรรลุเป้าหมายสูงสุดของมาตรวิทยา ซึ่งก็คือการมีระบบมาตรวิทยา หรือระบบการวัดที่มีเอกภาพทั่วโลก

ทั้งนี้โดยในภาคเช้ามีการกล่าวปาฐกถาพิเศษและการบรรยายเกี่ยวกับแผนงานด้านความร่วมมือระหว่างองค์กรที่เกี่ยวข้องในการที่จะพัฒนาระบบมาตรวิทยาของภูมิภาคเอเชียแปซิฟิกให้แข็งแกร่ง ซึ่งได้รับเกียรติจากผู้ทรงคุณวุฒิ  ได้แก่ ดร.ยูคิโนบุ มิกิ ผู้อำนวยการ สถาบันมาตรวิทยาประเทศญี่ปุ่น เรื่องเทคนิคทางด้านความร่วมมือ ดร. ยาซูฮิโร นาคามูระ ผู้อำนวยการ สถาบันวิจัยการวัดด้านฟิสิกส์ เรื่อง ความช่วยเหลือ ของ NMIJ และ มว.ในการพัฒนามาตรวิทยาในภูมิภาคเอเชียแปซิฟิก ดร.โทชิยูคิ ฟูจิโมโต ผู้อำนวยการ สถาบันวิจัยการวัดด้านเคมี จาก (NMIJ/AIST) นางอัจฉรา เจริญสุข รองผู้อำนวยการ (1) สถาบันมาตรวิทยาแห่งชาติ และ ดร.บงกช อนุโรจน์ ผู้อำนวยการสำนักการตลาดและการลงทุน สำนักงานคณะกรรมการส่งเสริมการลงทุน ( BOI )
จากนั้นเป็นการบรรยาย เรื่อง การดำเนินการอย่างเป็นรูปธรรมและสร้างแนวคิดในการจัดการด้านการวัด โดย นาย มิชิอาริ ทาเกะ บริษัท โตโยต้า มอเตอร์ เอเชีย แปซิฟิก เอ็นจิเนียริ่ง แอนด์ แมนูแฟคเจอริ่ง จำกัด มหาชน  เรื่อง ความร่วมมือด้านการวิจัยคือกุณญแจสู่นวัตกรรม โดย นาย นาวี อังศุพุทธิพันธ์ บริษัท สยามซีเมนต์ จำกัด มหาชน ( SCG Group) เรื่อง แผนกลยุทธ์ ด้านโครงสร้างพื้นฐานทางคุณภาพของประเทศ NQI โดย นายประยูร เชี่ยววัฒนา ผู้อำนวยการสถาบันมาตรวิทยาแห่งชาติ มว.

ส่วนในภาคบ่ายมีการ ให้ความรู้เรื่องคลินิก เทคโนโลยี โดยนักมาตรวิทยาที่ให้ความรู้ในเรื่องของมาตรวิทยา สาขาต่างๆ ได้แก่ การวัดด้านฟิสิกส์ ประกอบด้วย มาตรวิทยาเชิงกล  มาตรวิทยามิติ  มาตรวิทยาไฟฟ้า มาตรวิทยาอุณหภูมิ มาตรวิทยาเสียงและการสั่นสะเทือน การวัดด้านเคมี และชีวภาพ ประกอบด้วย การวิเคราะห์อินทรีย์ และ อนินทรีย์  ก๊าซ   ดีเอ็นเอ หลังจากนั้นมีการนำเยี่ยมชมห้องปฏิบัติการด้านต่างๆ ได้แก่ มาตรวิทยาเชิงกล  มาตรวิทยาไฟฟ้า  มาตรวิทยามิติ  มาตรวิทยาอุณหภูมิ มาตรวิทยาเคมี  มาตรวิทยาเสียงและการสั่นสะเทือน
 
ทั้งนี้เพื่อเป็นการแสดงถึงศักยภาพของระบบมาตรวิทยาที่เข้มแข็งที่มีต่อระบบโครงสร้างพื้นฐานทางคุณภาพของประเทศ และสร้างผลกระทบต่อทุกภาคส่วน โดยเฉพาะอย่างยิ่งภาคเศรษฐกิจที่ต้องการคุณภาพ และ มาตรฐาน ในการเอาชนะอุปสรรคข้อกีดกันทางการค้า ทั้งที่เป็นเชิงภาษีและไม่ใช่เชิงภาษี โดยมาตรวิทยาจะเป็นตัวช่วยเพิ่มมูลค่าให้แก่ภาคการผลิต ทำให้เกิดผลิตภาพ และสร้างวัฒนธรรมคุณภาพสู่สังคม โดยสถาบันมาตรวิทยาแห่งชาติได้มีการวางแผนในการพัฒนาระบบมาตรวิทยาในการรองรับเทคโนโลยีการผลิตใหม่ๆ และเหมาะสมกับความต้องการของผู้ใช้งานเพื่อที่จะทำการถ่ายทอดองค์ความรู้ด้านการวัดที่มีศักยภาพไปสู่ภาคสังคมตลอดจนทั่วภูมิภาคอาเซียน และมุ่งสู่ความเป็นศูนย์กลางด้านมาตรวิทยาแห่งเอเชียแปซิฟิกในอนาคต
 
ข่าวโดย : นางสาวชลธิชา แสงเทียนสุวรรณ
ภาพข่าวและวีดิโอ : นายภูมินทร์ ปั้นเล็ก, นายไววิทย์ ยอดประสิทธิ์
กลุ่มงานประชาสัมพันธ์ กระทรวงวิทยาศาสตร์และเทคโนโลยี
Tel. 02 333 3727-3732 โทรสาร 02 333 3834
E-Mail : pr@most.go.th
สอบถามข้อมูลเพิ่มเติมโทร Call Center 1313



ที่มา : http://www.thaigov.go.th/news/contents/details/2392