รัฐบาลไทย-ข่าวทำเนียบรัฐบาล-รอง นรม.พล.อ. ธนะศักดิ์ฯ ตรวจความพร้อมการทดสอบนำชมนิทรรศการเนื่องในงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช







                                วันพฤหัสบดีที่ 2 พฤศจิกายน 2560                              





    371  





      พิมพ์    
     
    
















   รอง นรม.พล.อ. ธนะศักดิ์ฯ ตรวจความพร้อมการทดสอบนำชมนิทรรศการเนื่องในงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช
 

   รอง นรม.พล.อ. ธนะศักดิ์ฯ ตรวจความพร้อมการทดสอบนำชมนิทรรศการเนื่องในงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช ก่อนเปิดให้ประชาชนเข้าชม ในวันที่ 2 พ.ย. 60 พร้อมแจกแผ่นพับ และโปสการ์ดที่ระลึก 





             วันนี้ (1 พ.ย. 60) เวลา 08.00 น. ณ มณฑลพิธีท้องสนามหลวง พลเอก ธนะศักดิ์ ปฏิมาประกร รองนายกรัฐมนตรี ในฐานะประธานคณะกรรมการจัดนิทรรศการงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช เปิดเผยภายหลังตรวจความพร้อมการทดสอบการนำชมนิทรรศการว่า ตามที่รัฐบาลกำหนดเปิดให้ประชาชนเข้าชมนิทรรศการพระเมรุมาศสิ่งปลูกสร้างประกอบพระเมรุมาศ การบูรณปฏิสังขรณ์ราชรถและพระยานมาศ รวมทั้งงานประติมากรรมและจิตกรรมประดับพระเมรุมาศ ในวันที่ 2 พ.ย. 60 โดยมีการทดสอบระบบคัดกรอง การนำชมพระเมรุมาศและอาคารต่าง ๆ ภายในพระเมรุมาศ การอำนวยความสะดวกแก่ประชาชนที่มาเยี่ยมชม โดยเฉพาะการทดสอบระบบทางลาดสำหรับผู้พิการ ผู้สูงอายุและพระภิกษุสงฆ์
          สำหรับนิทรรศการเนื่องในงานพระราชพิธีถวายพระเพลิงพระบรมศพฯ จัดขึ้นเพื่อน้อมรำลึกถึงพระมหากรุณาธิคุณผ่านพระราชประวัติ พระราชกรณียกิจและโครงการอันเนื่องมาจากพระราชดำริ โดยเปิดโอกาสให้เด็ก เยาวชนและประชาชนได้เรียนรู้ขนบธรรมเนียมโบราณราชประเพณีของไทยที่เป็นมรดกทางวัฒนธรรมและภูมิปัญญาอันล้ำค่าของไทยที่มีการสืบทอดและอนุรักษ์ไว้มาตั้งแต่อดีตจนถึงปัจจุบัน โดยจัดเป็นนิทรรศการต่าง ๆประกอบด้วย
          1. นิทรรศการพระเมรุมาศ สิ่งปลูกสร้างประกอบพระเมรุมาศ ที่ใช้ในงานพระราชพิธีฯ ซึ่งแสดงให้เห็นถึงความงดงามตามหลักปรัชญาการสร้างตามโบราณราชประเพณีและอย่างสมพระเกียรติ
          2. บริเวณพระที่นั่งทรงธรรม นิทรรศการพระราชประวัติ พระราชกรณียกิจ และจิตกรรมฝาผนังโครงการอันเนื่องมาจากพระราชดำริ ชื่อ “พระผู้ทรงเป็นนิรันดร์” แบ่งเป็น 5 หัวข้อ 1. เมื่อเสด็จอวตาร 2. รัชกาลที่ร่มเย็น 3. เพ็ญพระราชธรรม 4. นำพระราชไมตรี และ 5. พระจักรีนิวัตฟ้า และจิตรกรรมฝาผนังโครงการอันเนื่องมาจากพระราชดำริ 3 ด้านของพระที่นั่งทรงธรรม
          3. บริเวณศาลาลูกขุน 6 หลัง เป็นนิทรรศการพระเมรุมาศและสิ่งปลูกสร้างประกอบ และงานบูรณปฏิสังขรณ์ราชรถและพระยานมาศ ประกอบด้วย 1. สมมติเทวพิมาน สถาปัตยกรรมพระเมรุมาศ 2. ณ วิธานสถาปกศาลา จากแบบขยายสู่การก่อสร้าง 3. ประติมาสร้างสรรค์ งานประติมากรรมประดับพระเมรุมาศ    4. สวรรค์บรรจงวาด ฉากบังเพลิงและจิตกรรมฝาผนังโครงการอันเนื่องมาจากพระราชดำริ 5. ยาตรากฤษฎาธาร การบูรณปฏิสังขรณ์ราชรถและพระยานมาศ 6. ตระการวิจิตรศิลปกรรม งานประณีตศิลป์ในพระราชพิธี
           4. บริเวณทับเกษตร นำสัมผัสพระสุเมรุ นิทรรศการสัมผัสเพื่อผู้พิการทางสายตาแสดงนิทรรศการสำหรับผู้พิการทางสายตา โดยจะมีพระเมรุมาศจำลอง เพื่อให้ผู้พิการได้มีโอกาสสัมผัสของจริงแทนการมองด้วยตา อาทิ เทวดา สัตว์หิมพานต์ โดยมีอาสาสมัครนำชมและจัดทำซีดีเสียงบรรยายนิทรรศการสำหรับผู้พิการทางสายตา ส่วนผู้พิการทางการได้ยินมีจิตอาสานำชมด้วยภาษามือ
          5. ภูมิทัศน์ด้านหน้าพระเมรุมาศ สะท้อนให้เห็นถึงพระราชกรณียกิจของในหลวงรัชกาลที่ 9 อันเนื่องมาจาก โครงการพระราชดำริ เช่น พันธุ์ข้าวพระราชทาน หญ้าแฝก ต้นยางนา มะม่วงมหาชนก กังหันชัยพัฒนา ฝายน้ำล้น ส่วนนาข้าวจะมีขอบคันนาออกแบบเชิงเป็นเลขเก้าไทย
          รองนายกรัฐมนตรี ได้กล่าวเพิ่มเติมว่า จะเปิดให้ประชาชนเข้าชมนิทรรศการ ตั้งแต่ช่วงเวลา 07.00-22.00 น. ของทุกวัน จนถึง 30 พฤศจิกายน 60 รอบละ 5,500 คน และใช้เวลารอบละ 45 นาที – 1 ชั่วโมง คาดว่าแต่ละวันจะมีผู้เข้าชมประมาณ 100,000 คน ทั้งนี้ ผู้ที่จะมาชมนิทรรศการต้องแต่งกายด้วยชุดสุภาพเรียบร้อย เพื่อรักษาภาพลักษณ์และขนบธรรมเนียบประเพณีที่ดีงามของไทย และร่วมเป็นเจ้าบ้านที่ดีในการต้อนรับชาวต่างประเทศ ซึ่งเป็นการสร้างชื่อเสียงให้กับประเทศไทยมากยิ่งขึ้น  
          สำหรับจุดคัดกรองมีจำนวน 5 จุด คือ บริเวณหน้าโรงแรมรัตนโกสินทร์ ท่าช้าง หน่วยบัญชาการรักษาดินแดง (รด.) มหาวิทยาลัยธรรมศาสตร์ ท่าพระจันทร์ และด้านหลังกระทรวงกลาโหม นอกจากนี้ กระทรวงวัฒนธรรมจะเปิดให้ประชาชนได้เข้าชม โรงราชรถและพระยานมาศ ตลอดจนจะมีการจัดแสดงมหรสพทางด้านนอกฝั่งทิศเหนือ 2 ช่วงเวลา 18.00 – 19.30 น. และเวลา 20.00 – 22.00 น. เช่น การแสดงละครเรื่องอิเหนา พระมหาชนก พระสุธนมโนราห์ ดนตรีสากล รวมถึงการแสดงพื้นบ้าน 4 ภาค อาทิ ลิเก ทุกวันเสาร์ อาทิตย์ เวลา 19.00 – 20.00 น. การจัดแสดงโขนหน้าพระที่นั่งทรงธรรม โดยเริ่มแสดงครั้งแรกวันที่ 4 พ.ย. 60 ตอนนารายณ์ปราบนนทก ประโคมดนตรีไทยวันละ 10 วง บริเวณศาลาลูกขุน โดยสำนักการสังคีต กรมศิลปากร วิทยาลัยนาฏศิลป สถาบันบัณฑิตพัฒนศิลป์ และหน่วยงาน และศิลปินจากภาคต่าง ๆ
          ทั้งนี้ การอำนวยความสะดวกด้านอื่น ๆ ซึ่งทาง กระทรวงมหาดไทย กรุงเทพมหานคร และกระทรวงสาธารณสุข ได้ร่วมกันจัดทีมแพทย์พยาบาลเพื่อให้บริการและดูแลประชาชนรอบ ๆ บริเวณท้องสนามหลวง ส่วนการเดินทาง องค์การขนส่งมวลชนกรุงเทพฯ (ขสมก.) จะจัดรถโดยสารให้บริการฟรี ตามจุดต่าง ๆ มายังท้องสนามหลวง ตั้งแต่เวลา 05.00 – 23.00 น. ใน 6 เส้นทาง ได้แก่ 1. อนุสาวรีย์ชัยสมรภูมิ 2. สถานีรถไฟหัวลำโพง   3. วงกลมรอบเกาะรัตนโกสินทร์ 4. สถานีขนส่งเอกมัย 5. สถานีขนส่งสายใต้ใหม่ และ 6. สถานีขนส่งหมอชิต ส่วนการเดินทางโดยสารทางเรือจะให้บริการตั้งแต่เวลา 06.00 – 22.00 น. ที่ท่านิเวศน์วรดิฐ และท่าราชนาวิกสภา และได้ประสานกรมเจ้าท่าขอความร่วมมือผู้ให้บริการเรือด่วน เรือเมล์ขยายเวลาให้สอดคล้องกับการจัดนิทรรศการตั้งแต่ 05.00 – 22.30 น. ด้วย
         
.................................................................................
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/7719