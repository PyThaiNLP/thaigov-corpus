รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานในพิธีเปิดตลาดคลองผดุงกรุงเกษม ภายใต้แนวคิด ตลาดคลองผดุงกรุงเกษม “ตลาดเกษตรเกรดพรีเมี่ยม” 6-26 พ.ย. 60







                                วันจันทร์ที่ 6 พฤศจิกายน 2560                              





    460  





      พิมพ์    
     
    
















   รอง นรม. พล.อ.อ.ประจินฯ เป็นประธานในพิธีเปิดตลาดคลองผดุงกรุงเกษม ภายใต้แนวคิด ตลาดคลองผดุงกรุงเกษม “ตลาดเกษตรเกรดพรีเมี่ยม” 6-26 พ.ย. 60
 

   รอง นรม.พล.อ.อ.ประจินฯ เป็นประธานเปิดงานตลาดคลองผดุงกรุงเกษม เพื่อขับเคลื่อนเศรษฐกิจฐานรากให้มีความเข้มแข็งอย่างยั่งยืน ตามแนวทางประชารัฐของรัฐบาล  





            วันนี้ (6 พฤศจิกายน 2560) เวลา 11.30 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล พลอากาศเอก ประจิน จั่นตอง รองนายกรัฐมนตรี ได้เป็นประธานในพิธีเปิดตลาดคลองผดุงกรุงเกษม ข้างทำเนียบรัฐบาล ภายใต้แนวคิด “ตลาดเกษตรเกรดพรีเมี่ยม” ซึ่งจัดโดยกระทรวงเกษตรและสหกรณ์เป็นเจ้าภาพ ด้วยความร่วมมือของสำนักเลขาธิการนายกรัฐมนตรี จัดขึ้นระหว่างวันที่ 6 - 26 พฤศจิกายน 2560 โดยมีผู้ร่วมงานประกอบด้วย พลเอก ฉัตรชัย สาริกัลยะ รัฐมนตรีว่าการเกษตรและสหกรณ์ นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม และคณะผู้บริหารฯ ที่เกี่ยวข้อง
         โอกาสนี้ พลเอก ฉัตรชัย สาริกัลยะ รัฐมนตรีช่วยว่าการเกษตรและสหกรณ์ กล่าวรายงานว่า การจัดงานตลาดคลองผดุงกรุงเกษมข้างทำเนียบรัฐบาล ภายใต้แนวคิด “ตลาดคลองผดุงกรุงเกษม ตลาดเกษตรเกรดพพรีเมี่ยม” ตามที่ พลเอก ประยุทธ์ จันทร์โอชา นายกรัฐมนตรี ได้มอบหมายให้ส่วนราชการต่างๆ ดำเนินการจัดงานตลาดนัดสินค้าชุมชน บริเวณด้านข้างทำเนียบรัฐบาล ริมคลองผดุงกรุงเกษม มาอย่างต่อเนื่องทุกเดือน ตั้งแต่ปี 2558 จนถึงปัจจุบัน เป็นเวลา 3 ปีแล้ว รวมจัดมาแล้วทั้งสิ้น 35 ครั้ง ผลปรากฏว่า ได้รับการตอบรับจากผู้ที่เกี่ยวข้องเป็นอย่างดี นอกจากจะมีแหล่งจำหน่ายสินค้าโดยตรงจากผู้ผลิตให้กับผู้ซื้อหรือผู้บริโภคแล้ว ประการสำคัญยังเป็นตลาดชุมชนสำหรับผู้ผลิต ผู้ประกอบการรายย่อย ตลอดจนเกษตรกร ได้มาจำหน่ายสินค้าและบริการ เป็นการเพิ่มรายได้ให้กับครัวเรือน รวมทั้งเป็นตลาดต้นแบบสำหรับการขยายผลสู่ตลาดนัดชุมชน 4.0 และตลาดประชารัฐตามนโยบายของรัฐบาล ซึ่งนายกรัฐมนตรีได้ประกาศเป็นนโยบายในการขับเคลื่อนและขยายผลครอบคลุมทั่วประเทศ เมื่อกลางเดือนตุลาคม ที่ผ่านมา และในเดือนพฤศจิกายนนี้ ได้มอบหมายให้กระทรวงเกษตรฯ เป็นเจ้าภาพอีกครั้งหนึ่ง ภายใต้แนวคิด “ตลาดเกรดพรีเมี่ยม” ระหว่างวันที่ 6 - 26 พฤศจิกายน 2560 เวลา 10.00 - 19.00 น. ณ ตลาดคลองผดุงกรุงเกษม ข้างทำเนียบรัฐบาล โดยเปิดตลาดทุกวันไม่เว้นวันหยุดราชการและวันหยุดนักขัตฤกษ์ 
          ทั้งนี้ ภายในงานการใช้ระบบอิเล็กทรอนิกส์ของธนาคารกรุงไทย Fast Pay KTB QR Code เพื่อบริการประชาชน ทำให้สะดวกต่อการซื้อขายสินค้า และยังเป็นการใช้เทคโนโลยีให้เกิดประโยชน์สูงสุดอีกด้วย รวมทั้งกิจกรรมส่งเสริมและเพิ่มทักษะการประกอบอาชีพ การบริการประชาชนด้านต่าง ๆ พร้อมทั้งกิจกรรมเผยแพร่ความรู้ต่าง ๆ ด้านการเกษตรในรูปแบบต่าง ๆ ที่ครบวงจร
          จากนั้น รัฐมนตรีว่าการกระทรวงเกษตรและสหกรณ์ กล่าวรายงานเพิ่มเติมว่า กระทรวงเกษตรฯ ได้กำหนดรูปแบบการจัดงานตลาดคลองผดุงกรุงเกษม ภายใต้แนวคิด "ตลาดเกษตรเกรดพรีเมี่ยม” โดยมีพื้นที่จำหน่ายสินค้าภายในงานกว่า 150 บู้ธ มีร้านค้าร่วมจำหน่ายสินค้าราว 300 ร้านค้า หมุนเวียนกันมาตลอด 3 สัปดาห์ โดยมีวัตถุประสงค์เพื่อเผยแพร่ แนะนำสินค้า เกษตรคุณภาพและได้มาตรฐาน เช่น สินค้าที่ได้รับการรับรองมาตรฐานฟาร์ม GAP หรือเกษตรปลอดภัย ซึ่งใช้สัญลักษณ์ Q สินค้าอินทรีย์ หรือออร์แกรนิคไทยแลนด์  สินค้าที่ได้รับการรับรองสิ่งบ่งชี้ทางภูมิศาสตร์ GI สินค้าแปรรูปที่นำมาจาหน่ายก็เป็นสินค้าที่ใช้วัตถุดิบ Q หรืออินทรีย์ หรือผลิตจากโรงงานที่ได้มาตรฐาน GMP/ HACCP สินค้าคุณภาพมาตรฐานจากแปลงใหญ่ จากโครงการข้าวครบวงจร Young Smart Farmer จากสหกรณ์และกลุ่มเกษตรกร รวมทั้งจากโครงการอันเนื่องมาจากพระราชดำริต่างๆ
          ทั้งนี้ สินค้าที่จัดจำหน่ายในตลาดเกษตรเกรดพรีเมี่ยมครั้งนี้ จะมีความหลากหลาย ทั้งสัตว์น้ำสวยงาม พันธุ์ไม้ ไม้ดอกไม้ประดับ กล้วยไม้ สวนถาด ผัก ผลไม้ ข้าวเกษตรอินทรีย์ ข้าวสี ผ้าไหม ผ้าฝ้าย ปศุสัตว์ ประมง ผลิตภัณฑ์แปรรูป อาทิเช่น ผลิตภัณฑ์นมจากสหกรณ์โคนม ในโครงการอันเนื่องมาจากพระราชดำริฯ ส้มโอทับทิมสยาม GI จ.นครศรีธรรมราช ส้มสายน้ำผึ้งที่ได้รับมาตรฐาน GAP ที่ปลูกในพื้นที่อุดมไปด้วยน้ำแร่ธรรมชาติ อ.ฝาง ผลิตภัณฑ์เห็ดโคน เห็ดเผาะในน้ำเกลือ ไข่มดแดงกระป๋อง ทุเรียนหลงลับแล ตลอดจนสินค้าเกษตรนวัตกรรมต่างๆ เช่น ปลาเค็มอบโอโซน ซึ่งใช้เทคโนโลยีเข้ามาในกระบวนการผลิตและบรรจุด้วยระบบสุญญากาศ น้ำมันรำข้าวเพื่อสุขภาพมะนาวผง เครื่องสำอางทั้งสบู่ ครีม เซรั่มจากสินค้าเกษตร เช่น ข้าว หัวหอม มังคุด มาร์กหน้าจากใยไหม
         ในงานนี้จะได้พบกับสินค้าใหม่ที่จะเปิดตัววางจำหน่ายในงานนี้เป็นครั้งแรก เช่น ข้าว กข 43 ซึ่งเป็นข้าวพันธุ์ใหม่เพื่อสุขภาพจากกรมการข้าว มีน้ำตาลต่ำเหมาะกับผู้บริโภคที่ต้องการควบคุมน้ำตาลและผู้ป่วยเบาหวาน ปลาซิวสมพงษ์ ซึ่งเป็นปลาสวยงามที่สูญพันธุ์ไปจากไทยแล้วกว่า 30 ปี และไทยประสบความสาเร็จในการเพาะพันธุ์ขึ้นมาได้ รวมทั้งสินค้าที่ระลึกที่เกี่ยวข้องกับปลากัดซึ่งเป็นปลาประจำชาติ เช่น แสตมป์ แก้วน้ำ ผ้าพันคอ ถุงผ้า นอกจากนี้แล้วยังมีร้านอาหาร หมุนเวียนจำหน่ายกว่า 90 ร้าน และมี Food Truck ด้วย โดยเป็นร้านอาหารชื่อดัง รวมทั้ง Q Restaurant ที่ได้รับการรับรองจากกระทรวงเกษตรและสหกรณ์ ซึ่งใช้วัตถุดิบปลอดภัยและสะอาด มีสุขอนามัย สินค้าจำหน่ายทั้งหมดจะแบ่งออกเป็น 9 โซน ได้แก่ (1) โซน Young Smart Farmer และแปลงใหญ่ (2) โซน GAP และ Organic (3) โซน Q Food Court (4) โซนผู้ประกอบการ 4.0 (5) โซน Show Case (6) โซนนวัตกรรม (7) โซนไม้ดอกไม้ประดับและเครือข่าย (8) โซนหม่อนไหม แปลงใหญ่ และ  (9) โซนข้าวและผลิตภัณฑ์ข้าวครบวงจรอีกด้วย
         ตอนท้ายของการรายงาน ได้กล่าวเน้นว่า นอกจากการจำหน่ายสินค้าแล้วยังมีกิจกรรมที่น่าสนใจทุกวัน ทั้งกิจกรรมฝึกอาชีพในด้านเกษตร หัตถกรรม การทำอาหาร อาชีพเสริมโดยใช้วัตถุดิบหรือวัสดุเหลือใช้จากการเกษตร การถ่ายทอดองค์ความรู้จากโครงการส่งเสริมการเกษตรตามหลักปรัชญาเศรษฐกิจพอเพียง กิจกรรมเสวนาแลกเปลี่ยนเรียนรู้ กิจกรรมฝึกทำบัญชีผ่าน Smart Phone กิจกรรมการประกวดสัตว์น้ำสวยงามผ่านระบบออนไลน์ กิจกรรมสาธิตระบบนวัตกรรมตลาดสินค้าเกษตร ผู้ซื้อพบผู้ขายออนไลน์ กิจกรรมส่งเสริมการขายซึ่งมีทุกวัน จึงขอเชิญชวนประชาชนผู้สนใจ เข้าร่วม ชม ชิม ช้อป สินค้าเกษตรคุณภาพดีของเกษตรกรไทยทั่วประเทศ โดยเฉพาะอย่างยิ่ง การเลือกซื้อสินค้าเกษตรคุณภาพเป็นของขวัญปีใหม่ เพื่อร่วมเป็นส่วนหนึ่งในการขับเคลื่อนสินค้าเกษตร สู่ความมั่นคง มั่งคั่ง และยั่งยืน” ตามนโยบายของนายกรัฐมนตรีต่อไป
          จากนั้น รองนายกรัฐมนตรี ได้กล่าวเปิดงานว่า การจัดงานตลาดคลองผดุงกรุงเกษม ข้างทำเนียบรัฐบาล เป็นดำริของ พลเอกประยุทธ์ จันทร์โอชา นายกรัฐมนตรี เพื่อเปิดโอกาสให้ผู้ประกอบการรายย่อยจากทั่วประเทศได้ผลัดเปลี่ยนหมุนเวียนกันมาพบปะผู้บริโภคโดยตรง ด้วยการจำหน่ายสินค้าท้องถิ่นในราคาย่อมเยาโดยไม่ผ่านพ่อค้าคนกลาง อีกทั้งเป็นการให้ทุกกระทรวงหรือหน่วยงานภาครัฐอื่น ๆ หมุนเวียนกันมาจัดงานภายในตลาด ซึ่งการจัดงานตลาดคลองผดุงกรุงเกษมเป็นการลดความเลื่อมล้ำในสังคม พร้อมเพิ่มรายได้และเพิ่มช่องทางในการจำหน่ายสินค้าให้แก่ผู้ประกอบการรายย่อยเพื่อให้มีคุณภาพชีวิตที่ดีขึ้น ตลอดจนเชื่อมโยงความสัมพันธ์ระหว่างชุมชนเมืองและชนบทด้วยวิถีชีวิตความเป็นไทย ถือเป็นการดำเนินงานตามแนวทาง “ประชารัฐ” ที่เหมาะสมกับยุคปัจจุบันอย่างแท้จริง โดยภายในงานฯ ยังจะมีการให้บริการการใช้ระบบอิเล็กทรอนิกส์ของธนาคารกรุงไทย Fast Pay KTB QR Code สามารถทำได้ง่าย ๆ เพียงผู้ซื้อสแกน QR Code ของร้านค้า ผ่านแอปพลิเคชั่น KTB netbank ระบุจำนวนเงินและ PIN เพื่อยืนยันการทำรายการ
          หลังจากประธานกล่าวเปิดงานฯ แล้วได้ร่วมกับคณะผู้จัดงานฯ เดินเยี่ยมชมกิจกรรมในส่วนต่าง ๆ พร้อมทักทายผู้ประกอบการรายย่อยที่มาร่วมจัดแสดงสินค้าและบริการภายในงานฯ ด้วยอัธยาศัยอันดี

 
***********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/7835