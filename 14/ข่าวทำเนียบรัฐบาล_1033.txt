รัฐบาลไทย-ข่าวทำเนียบรัฐบาล-ครม. รับทราบแนวทางการดำเนินโครงการบริจาคเบี้ยยังชีพผู้สูงอายุเข้ากองทุนผู้สูงอายุ







                                วันอังคารที่ 7 พฤศจิกายน 2560                              





    496  





      พิมพ์    
     
    
















   ครม. รับทราบแนวทางการดำเนินโครงการบริจาคเบี้ยยังชีพผู้สูงอายุเข้ากองทุนผู้สูงอายุ
 

   ครม. รับทราบแนวทางการดำเนินโครงการบริจาคเบี้ยยังชีพผู้สูงอายุเข้ากองทุนผู้สูงอายุ ตามที่กระทรวงการคลังเสนอ พร้อมมีการจัดทำเหรียญเชิดชูเกียรติ และจัดส่งให้แก่ผู้บริจาคเบี้ยยังชีพผู้สูงอายุตามโครงการบริจาคเบี้ยยังชีพผู้สูงอายุเข้ากองทุนผู้สูงอายุ  





   วันนี้ (7พ.ย. 60 ) เวลา 10.00 น. ณ ห้องประชุม 501 ตึกบัญชาการ 1  ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะรัฐมนตรี (ครม.) โดยที่ประชุมฯ ได้มีการพิจารณาแนวทางการดำเนินโครงการบริจาคเบี้ยยังชีพผู้สูงอายุเข้ากองทุนผู้สูงอายุ ซึ่งที่ประชุมคณะรัฐมนตรีได้มีมติ ดังนี้
                   1. รับทราบแนวทางการดำเนินโครงการบริจาคเบี้ยยังชีพผู้สูงอายุเข้ากองทุนผู้สูงอายุ ตามที่กระทรวงการคลัง (กค.) เสนอ
                   2. เห็นชอบเปลี่ยนชื่อโครงการสละสิทธิการรับเบี้ยยังชีพผู้สูงอายุโดยสมัครใจ เป็นโครงการบริจาคเบี้ยยังชีพผู้สูงอายุเข้ากองทุนผู้สูงอายุ และมอบหมายให้กระทรวงการพัฒนาสังคมและความมั่นคงของมนุษย์เป็นผู้จ้างกรมธนารักษ์จัดทำเหรียญเชิดชูเกียรติ และจัดส่งให้แก่ผู้บริจาคเบี้ยยังชีพผู้สูงอายุตามโครงการบริจาคเบี้ยยังชีพผู้สูงอายุเข้ากองทุนผู้สูงอายุ
                   สาระสำคัญของเรื่อง
                   กระทรวงการคลังรายงานว่า
                   การรับแจ้งบริจาคเบี้ยยังชีพ และการส่งเงินบริจาคเข้ากองทุนผู้สูงอายุ มีดังนี้
                   1. ผู้สูงอายุที่ต้องการบริจาคเบี้ยยังชีพสามารถแสดงความจำนงได้ที่หน่วยรับแจ้งการบริจาค ได้แก่ สำนักงานเขต กทม. อบต. เทศบาล และพัทยาที่ตนได้ลงทะเบียนรับเบี้ยยังชีพผู้สูงอายุไว้ โดยนำบัตรประจำตัวประชาชน พร้อมกรอกแบบฟอร์มที่กระทรวงมหาดไทยกำหนด ทั้งนี้ ผู้บริจาคสามารถยกเลิกการบริจาคได้
                   2. หน่วยรับแจ้งการบริจาคจัดส่งเงินบริจาคและข้อมูลของผู้บริจาคให้แก่กองทุนผู้สูงอายุตามขั้นตอนที่กำหนด โดยการโอนเงินเข้าบัญชีธนาคาร ซึ่งกองทุนผู้สูงอายุและพัฒนาสังคมและความมั่นคงของมนุษย์จังหวัด (พมจ.) จะจัดส่งใบเสร็จให้แก่ผู้บริจาคต่อไป
                   ทั้งนี้ เหรียญเชิดชูเกียรติเป็นเหรียญพระคลัง ชนิดทองแดงชุบทอง ความสูงประมาณ 3.5 เซนติเมตร สลักข้อความ “ร่ำรวย สุขภาพดี อายุยืน” และข้อความ “เหรียญเชิดชูเกียรติ สำหรับผู้บริจาคเบี้ยยังชีพผู้สูงอายุ”
 
----------------------
กลุ่มประชาสัมพันธ์และเผยแพร่ สำนักโฆษก
  



ที่มา : http://www.thaigov.go.th/news/contents/details/7884