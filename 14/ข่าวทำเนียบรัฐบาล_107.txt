รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผยนายกรัฐมนตรีอวยพร ครม.และข้าราชการให้มีความสุข โดยกำชับหน่วยงานที่เกี่ยวข้องดูแลการใช้รถใช้ถนนและจุดตรวจให้ประชาชนเดินทางปลอดภัยในช่วงเทศกาลสงกรานต์







                                วันอังคารที่ 11 เมษายน 2560                              





    513  





      พิมพ์    
     
    
















   ผู้ช่วยโฆษกรัฐบาลเผยนายกรัฐมนตรีอวยพร ครม.และข้าราชการให้มีความสุข โดยกำชับหน่วยงานที่เกี่ยวข้องดูแลการใช้รถใช้ถนนและจุดตรวจให้ประชาชนเดินทางปลอดภัยในช่วงเทศกาลสงกรานต์
 

   พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี เผยนายกรัฐมนตรีอวยพร ครม.และข้าราชการให้มีความสุข และแคล้วคลาดปราศจากอุบัติเหตุ  โดยกำชับหน่วยงานที่เกี่ยวข้องดูแลการใช้รถใช้ถนนและจุดตรวจให้ประชาชนเดินทางปลอดภัยในช่วงเทศกาลสงกรานต์ 





   วันนี้ ( 11 เม.ย. 60) เวลา 15.40 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธาน พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี  ได้เปิดเผยว่า นายกรัฐมนตรี ได้กล่าวอวยพรคณะรัฐมนตรีและฝากถึงข้าราชการทุกคนเนื่องในเทศกาลสงกรานต์ โดยขอให้ทุกคนมีความสุข เจริญรุ่งเรือง และแคล้วคลาดปราศจากอุบัติเหตุ พร้อมทั้งกำชับหน่วยงานที่เกี่ยวข้อง ทั้งกระทรวงมหาดไทย กระทรวงคมนาคม ให้ดำเนินการตามแผนงานด้านความปลอดภัยอย่างมีประสิทธิภาพ รวมถึงให้เข้มงวดกวดขันในเรื่องของการใช้รถใช้ถนนและจุดตรวจต่าง ๆ และขอให้ติดตั้งกล้องบันทึกภาพการปฏิบัติงานของเจ้าหน้าที่ตามจุดตรวจต่าง ๆ  ในการอำนวยความสะดวกในการเดินทางให้กับประชาชน เพื่อใช้ตรวจสอบเหตุการณ์หากเกิดในกรณีที่มีปัญหาขึ้นระหว่างเจ้าหน้าที่กับประชาชน อันจะทำให้เกิดความเป็นธรรมกับทุกฝ่าย

อย่างไรก็ตาม หากเกิดกรณีความไม่เข้าใจกันขึ้นระหว่างเจ้าหน้าที่กับประชาชน นายกรัฐมนตรี ได้เน้นย้ำให้ใช้วิธีการตักเตือน แนะนำ และห้ามปรามกันก่อน โดยขออย่าใช้ความรุนแรงกับประชาชน เพราะต้องการให้ทุกคนมีความสุขในช่วงเทศกาลสงกรานต์

ขณะเดียวกัน นายกรัฐมนตรี ได้ย้ำให้กระทรวงการต่างประเทศ และกระทรวงดิจิทัลเพื่อเศรษฐกิจและสังคม ดูแลกวดขันและเอาผิดกับผู้ที่มีการหมิ่นประมาทและเผยแพร่ข้อมูลที่ไม่ถูกต้องและไม่เหมาะสมตามมาตรา 112 ผ่านเว็บไซต์และโชเซียลมีเดียต่าง ๆ  โดยฝากให้ประชาชนชาวไทยที่อยู่ในต่างประเทศได้มีการสร้างความเข้าใจและเผยแพร่ข้อมูลที่ถูกต้องกับชาวต่างประเทศ และขออย่าได้ไปหลงเชื่อคำชักชวนและการเผยแพร่ข้อมูลที่เป็นเท็จผ่านเว็บไชต์และโชเซียลมีเดียดังกล่าวจนทำให้เกิดความเข้าใจผิด

 
-------------------------
กลุ่มประชาสัมพันธ์และเผยแพร่ สำนักโฆษก
  



ที่มา : http://www.thaigov.go.th/news/contents/details/3036