รัฐบาลไทย-ข่าวทำเนียบรัฐบาล-นายโก๊ะ จ๊ก ตงรัฐมนตรีอาวุโสเกียรติคุณสิงคโปร์เข้าเยี่ยมคารวะนายกรัฐมนตรี







                                วันพฤหัสบดีที่ 16 พฤศจิกายน 2560                              





    365  





      พิมพ์    
     
    
















   นายโก๊ะ จ๊ก ตงรัฐมนตรีอาวุโสเกียรติคุณสิงคโปร์เข้าเยี่ยมคารวะนายกรัฐมนตรี
 

   วันนี้ (วันพฤหัสบดีที่ 16พฤศจิกายน 2560) เวลา 13.30 น. นายโก๊ะ จ๊ก ตงรัฐมนตรีอาวุโสเกียรติคุณสิงคโปร์เข้าเยี่ยมคารวะนายกรัฐมนตรีณ ห้องสีงาช้าง ตึกไทยคู่ฟ้า ทำเนียบรัฐบาล สรุปสาระสำคัญการหารือ ดังนี้ 





   นายกรัฐมนตรีขอบคุณนายโก๊ะจ๊ก ตง ที่เข้าเยี่ยมคารวะในโอกาสเดินทางเยือนไทยเพื่อกล่าวสุนทรพจน์ในงานสัมมนา ASEAN @ 50 : In Retrospect และขอบคุณที่ประธานาธิบดีสิงคโปร์ และคู่สมรสเยือนไทยเพื่อเข้าร่วมพระราชพิธีถวายพระเพลิงพระบรมศพของพระบาทสมเด็จพระปรมินทรมหาภูมิพลอดุลยเดช บรมนาถบพิตร
 
นายกรัฐมนตรีกล่าวชื่นชม นายโก๊ะจ๊ก ตง เป็นรัฐมนตรีอาวุโส และเป็นผู้ซึ่งมีประสบการณ์ด้านการเมืองของประเทศสิงคโปร์ สมัยที่นายโก๊ะจ๊ก ตงดำรงตำแหน่งนายกรัฐมนตรี ได้นำพาประเทศให้เจริญก้าวหน้า มีการพัฒนาอย่างโดดเด่นในภูมิภาค ซึ่งหวังว่าความรู้ความสามารถ และประสบการณ์ของนายโก๊ะจ๊ก ตง จะเป็นประโยชน์กับประชาคมอาเซียน
 
นายโก๊ะจ๊ก ตง ชื่นชมนายกรัฐมนตรีที่เป็นผู้นำประเทศในช่วงเวลาที่ประเทศไทยประสบปัญหาความมั่นคงทางการเมือง และแสดงความยินดีกับฝ่ายไทยที่มีพัฒนาการทางการเมืองตามที่ได้วางแผนการปฏิรูปไว้
 
ทั้งสองฝ่ายพอใจกับความสัมพันธ์ทวิภาคีที่ใกล้ชิด ซึ่งปีนี้ครบรอบความสัมพันธ์ทางการทูตระหว่างกัน 50 ปี
มีความร่วมมือกันในหลากหลายมิติอย่างต่อเนื่อง อาทิ เศรษฐกิจ การค้า การลงทุน การท่องเที่ยว เทคโนโลยี และความมั่นคง
 
นโยบาย Smart Nation ของสิงคโปร์ และนโยบาย Thailand 4.0 ของไทย เป็นนโยบายที่คล้ายคลึงกันโดยมุ่งเน้นการพัฒนาดิจิทัลเทคโนโลยี ซึ่งน่าจะเป็นประโยชน์สำหรับทั้งสองประเทศ ในการเพิ่มศักยภาพและมูลค่าการค้า การลงทุนระหว่างสองประเทศ ปัจจุบันจำนวนนักท่องเที่ยวระหว่างทั้งสองประเทศมีจำนวนมากขึ้น ตามลำดับ นอกจากนั้นไทยและสิงคโปร์มีความร่วมมือด้านความมั่นคงระหว่างกันอย่างต่อเนื่อง มีการแลกเปลี่ยนการเยือนระดับผู้นำของเหล่าทัพ แลกเปลี่ยนข้อมูลข่าวสาร ตลอดจนการฝึกร่วมระหว่างกองทัพไทย-สิงคโปร์ ในโอกาสนี้ รัฐมนตรีอาวุโสเกียรติคุณกล่าวขอบคุณประเทศไทยที่ได้อนุเคราะห์พื้นที่ฝึกให้กับกองทัพสิงคโปร์ ทั้งนี้ เพื่อเป็นการแลกเปลี่ยนประสบการณ์ เทคโนโลยีด้านอาวุธยุทโธปกรณ์ เพื่อความมั่นคงของทั้งสองประเทศและอาเซียน  



ที่มา : http://www.thaigov.go.th/news/contents/details/8139