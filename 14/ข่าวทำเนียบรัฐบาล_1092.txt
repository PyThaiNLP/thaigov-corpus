รัฐบาลไทย-ข่าวทำเนียบรัฐบาล-รอง นรม. พล.ร.อ.ณรงค์ฯ เป็นประธานการประชุมคณะกรรมการสุขภาพแห่งชาติ ครั้งที่ 6/2560







                                วันจันทร์ที่ 20 พฤศจิกายน 2560                              





    514  





      พิมพ์    
     
    
















   รอง นรม. พล.ร.อ.ณรงค์ฯ เป็นประธานการประชุมคณะกรรมการสุขภาพแห่งชาติ ครั้งที่ 6/2560
 

   ที่ประชุมรับทราบความคืบหน้าการจัดสมัชชาสุขภาพแห่งชาติ ซึ่งเน้นชุมชนเป็นศูนย์กลางในการป้องกันและการแก้ไขปัญหายาเสพติด พร้อมส่งเสริมให้คนไทยทุกช่วงวัยมีกิจกรรมทางกายมากขึ้น 





             วันนี้ (17 พ.ย.60) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล พลเรือเอก ณรงค์  พิพัฒนาศัย รองนายกรัฐมนตรี เป็นประธานการประชุมคณะกรรมการสุขภาพแห่งชาติ ครั้งที่ 6/2560
          ที่ประชุมรับทราบความคืบหน้าการจัดสมัชชาสุขภาพแห่งชาติ ครั้งที่ 10 พ.ศ. 2560 โดยมีระเบียบ 4 ข้อดังนี้ 1. การส่งเสริมให้คนไทยทุกช่วงวัยมีกิจกรรมทางกายเพิ่มขึ้น  2. ชุมชนเป็นศูนย์กลางในการป้องกันและแก้ไขปัญหายาเสพติด  3. การพัฒนาพื้นที่เล่นสร้างเสริมสุขภาวะของเด็กปฐมวัยและวัยประถมศึกษา  4. การจัดการขยะมูลฝอยในชุมชนแบบมีส่วนร่วมและยั่งยืน
          นอกจากนี้ ที่ประชุมได้รับทราบผลการดำเนินงานการพัฒนานโยบายสาธารณะแบบมีส่วนร่วมบนพื้นฐานทางปัญญา ระดับพื้นที่ ปีงบประมาณ พ.ศ. 2560 โดยมีแผนงานพัฒนาสังคมสุขภาวะระดับพื้นที่ ซึ่งมุ่งส่งเสริมและสนับสนุนเครือข่ายองค์กรทุกภาคส่วน ทั้งภาคประชาสังคม ภาครัฐ ภาควิชาการ และภาควิชาชีพ โดยร่วมเป็นหุ้นส่วนการพัฒนา และสนับสนุนให้มีการขับเคลื่อนนโยบายสาธารณะแบบมีส่วนร่วมโดยบูรณาการพลังทุกภาคส่วนในพื้นที่ทุกจังหวัดทั่วประเทศ ซึ่งมีผลการดำเนินการสามารถขับเคลื่อนนโยบายสาธารณะแบบมีส่วนร่วมบนพื้นฐานทางปัญญา ในหลายพื้นที่ทั่วประเทศ เช่น การขับเคลื่อนฯ จังหวัดยโสธร เกิดนโยบายจังหวัด “เมืองเกษตรอินทรีย์” พื้นที่นำร่องลดการใช้สารเคมีเกษตรใน 2 ตำบล ตลาดสีเขียว 6 แห่ง โรงพยาบาลใช้วัตถุดิบเกษตรอินทรีย์ผลิตเมนูผู้ป่วย 2 แห่ง ร้านอาหารปลอดภัย 3 แห่ง ธรรมนูญสุขภาพตำบลโนนเปือย โดยเน้นขับเคลื่อนอาหารปลอดภัย เป็นต้น
          ทั้งนี้ ประชาชนทุกคนสามารถติดตามรับชมการขับเคลื่อนเหล่านั้นได้ ผ่านรายการย้อนหลัง คลิปสั้น รายการปฏิบัติการลุก ปลุก เปลี่ยน เฟส1 ได้ทางเว็บไซต์สถานีวิทยุและโทรทัศน์สุขภาพแห่งชาติ  www.healthstation.in.th
.................................................................................
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/8186