รัฐบาลไทย-ข่าวทำเนียบรัฐบาล-นรม. สนับสนุนการจัดกิจกรรมงานเทียนส่องใจเนื่องในวันเอดส์โลก เพื่อกระตุ้นเตือนให้ประชาชนเกิดความตระหนักถึงปัญหาโรคเอดส์







                                วันอังคารที่ 21 พฤศจิกายน 2560                              





    865  





      พิมพ์    
     
    
















   นรม. สนับสนุนการจัดกิจกรรมงานเทียนส่องใจเนื่องในวันเอดส์โลก เพื่อกระตุ้นเตือนให้ประชาชนเกิดความตระหนักถึงปัญหาโรคเอดส์
 

   สภากาชาดไทย นำศิลปินดารา มาพบนายกรัฐมนตรี เพื่อรณรงค์กิจกรรมงานเทียนส่องใจเนื่องในวันเอดส์โลก พร้อมติดเข็มโบว์แดงรณรงค์เนื่องในวันเอดส์โลกแก่นายกรัฐมนตรี  





            วันนี้ (21 พฤศจิกายน 2560) เวลา 8.45 น. ณ ห้องโถงชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางสายสม วงศาสุวัฒน์ ประธานกรรมการฝ่ายหารายได้ศูนย์วิจัยโรคเอดส์ สภากาชาดไทย นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค นำศิลปินดารา และคณะกรรมการจัดงานเทียนส่องใจ เนื่องในวันเอดส์โลก มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์กิจกรรมงานเทียนส่องใจในวันเอดส์โลก
          ทั้งนี้ องค์การสหประชาชาติได้กำหนดให้วันที่ 1 ธันวาคมของทุกปีเป็นวันเอดส์โลก เพื่อกระตุ้นเตือนให้ประชาชนเกิดความตระหนักถึงปัญหาเอดส์ ทั้งนี้ เพื่อให้เกิดความร่วมมือในการป้องกันและแก้ปัญหาเอดส์ สภากาชาดไทย โดยศูนย์วิจัยโรคเอดส์ ได้ร่วมมือกับ กระทรวงสาธารณสุข หน่วยงานภาครัฐ องค์กรเอกชน ภาคประชาสังคม ที่ทำงานด้านเอดส์ จัดงาน “เทียนส่องใจ” เนื่องในวันเอดส์โลก ซึ่งได้พระกรุณาคุณจากพระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เสด็จเป็นองค์ประธาน โดยการจัดงานครั้งนี้เป็นครั้งที่ 26 มีคำขวัญว่า “Princess PrEP ช่วยได้ไม่ติดเอดส์” ซึ่งเป็นการเทิดพระเกียรติพระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ ในโอกาสที่ทรงเจริญพระชันษาครบ 5 รอบในปีนี้ ในฐานะที่ทรงเป็นองค์อุปถัมภ์โครงการและกองทุนต่าง ๆ ด้านเอดส์ โดยเฉพาะอย่างยิ่งกองทุนพระวรราชาทินัดดามาตุ เพื่อช่วยลดการติดเอดส์ สภากาชาดไทย ที่ทรงประทานอนุญาตให้นำมาใช้ในการป้องกันการติดเชื้อเอชไอวีในกลุ่มที่มีพฤติกรรมเสี่ยง ด้วยการให้ยา “เพร็พ”
          “เพร็ม” (PrEP = Pre-Exposure Prophylaxis) เป็นการให้ยาต้านไวรัสฯ ล่วงหน้ากับคนที่มีพฤติกรรมเสี่ยงก่อนที่เขาจะไปสัมผัสกับเชื้อได้ไม่ว่าเป็นกลุ่มประชากรใด โดยถ้ากินยาต่อเนื่อง อาจป้องกันได้เกือบ 100% จากการที่ยาไปสะสมอยู่ในร่างกายส่วนที่เป็นทางเข้าของเชื้อเอชไอวี เมื่อเชื้อเข้ามาก็จะถูกยาทำลายไปจึงไม่ติดเชื้อ หลายประเทศทั่วโลกนำเพร็พเข้ามาใช้ร่วมกับยุทธศาสตร์ตรวจเร็ว - รักษาเร็ว พบว่าไม่ถึงปี อัตราการติดเชื้อรายใหม่ลดลงอย่างอัศจรรย์
          งานจะจัดขึ้นระหว่างวันที่ 1 - 2 ธันวาคม 2560 ณ ศูนย์การค้าจามจุรีสแควร์ กิจกรรมภายในงานจะมีการจัดนิทรรศการให้ความรู้ควบคู่กิจกรรมบันเทิง การแสดงบนเวทีของเยาวชนรุ่นใหม่ ร่วมสนุกกับศิลปิน ดารา และมินิคอนเสิร์ตจากนักร้องค่ายจีเอ็มเอ็มแกรมมี่ เป็นต้น
          จากนั้น ศิลปินนักแสดงได้ติดเข็มโบว์แดงรณรงค์เนื่องในวันเอดส์โลกแก่นายกรัฐมนตรี โดยนายกรัฐมนตรีได้แสดงความขอบคุณ พร้อมกล่าวว่า รัฐบาลยินดีให้การสนับสนุนการจัดกิจกรรมงานเทียนส่องใจเนื่องในวันเอดส์โลก เพื่อเป็นการกระตุ้นเตือนให้ประชาชนเกิดความตระหนักถึงปัญหาโรคเอดส์ให้มากขึ้น รวมไปถึงมาตรการในการป้องกันและแก้ปัญหาเอดส์ อีกด้วย

 
 *****************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/8237