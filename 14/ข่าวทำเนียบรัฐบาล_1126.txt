รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่ตรวจราชการจังหวัดปัตตานีและจังหวัดสงขลา พร้อมประชุมคณะรัฐมนตรีนอกสถานที่ ครั้งที่ 3/2560 ณ จังหวัดสงขลา







                                วันศุกร์ที่ 24 พฤศจิกายน 2560                              





    1,852  





      พิมพ์    
     
    
















   นายกรัฐมนตรีเตรียมลงพื้นที่ตรวจราชการจังหวัดปัตตานีและจังหวัดสงขลา พร้อมประชุมคณะรัฐมนตรีนอกสถานที่ ครั้งที่ 3/2560 ณ จังหวัดสงขลา
 

   นายกรัฐมนตรีเตรียมลงพื้นที่ตรวจราชการจังหวัดปัตตานีและจังหวัดสงขลา พร้อมประชุมคณะรัฐมนตรีนอกสถานที่ ครั้งที่ 3/2560 ณ จังหวัดสงขลา 





   พลเอก ประยุทธ์ จันทร์โอชา นายกรัฐมนตรีและคณะรัฐมนตรีมีกำหนดประชุมคณะรัฐมนตรีนอกสถานที่   อย่างเป็นทางการ ครั้งที่ 3/2560 ในวันอังคาร ที่ 28 พฤศจิกายน 2560 ณ มหาวิทยาลัยเทคโนโลยีราชมงคลศรีวิชัย อำเภอเมือง จังหวัดสงขลา โดยในวันจันทร์ที่ 27 พฤศจิกายน 2560 นายกรัฐมนตรีมีกำหนดการลงพื้นที่จังหวัดปัตตานีเพื่อพบปะประชาชน      พร้อมติดตามความก้าวหน้าของโครงการ “สามเหลี่ยม มั่นคง มั่งคั่ง ยั่งยืน”

ในโอกาสนี้ นายกรัฐมนตรีจะได้ติดตามประเด็นปัญหาความเดือดร้อนของประชาชน และพบปะรับฟังความคิดเห็นจากภาคประชาชน กลุ่มผู้นำท้องถิ่น ภาคเอกชนในพื้นที่จังหวัดภาคใต้ และจังหวัดชายแดนใต้เพื่อรับทราบปัญหา ความเดือดร้อน และข้อเสนอแนะ รวมถึงการสร้างการรับรู้ของประชาชนกลุ่มต่าง ๆ ต่อนโยบายและการดำเนินแผนงาน โครงการของรัฐบาล ในรอบ 3 ปี รวมทั้งเพื่อเป็นการสร้างขวัญและกำลังใจแก่เจ้าหน้าที่รัฐและประชาชนในพื้นที่

สำหรับกำหนดการลงพื้นที่และประชุมคณะรัฐมนตรีนอกสถานที่อย่างเป็นทางการ มีดังนี้ วันจันทร์ ที่ 27 พฤศจิกายน 2560 นายกรัฐมนตรีออกเดินทางจากท่าอากาศยานทหาร 2 กองบิน 6 ดอนเมือง กรุงเทพฯ ไปยังสนามบินบ่อทอง (กองกำลังทางอากาศยานทหารเฉพาะกิจที่ 9) ตำบลบ่อทอง อำเภอหนองจิก จังหวัดปัตตานี จากนั้น เดินทางต่อไปยังตลาดกลางปศุสัตว์จังหวัดชายแดนภาคใต้ ตำบลบางเขา อำเภอหนองจิก เพื่อเป็นประธานเปิดตลาดกลางปศุสัตว์จังหวัดชายแดนใต้ เยี่ยมชมตลาดและพบปะประชาชน รวมถึงเยี่ยมชมพื้นที่เกษตรอุตสาหกรรมแปรรูปโรงงานน้ำมันปาล์ม และรับฟังรายงานความก้าวหน้าพื้นที่การลงทุนเกษตรอุตสาหกรรมของภาคเอกชนตามโครงการเมืองต้นแบบ “สามเหลี่ยม มั่นคง มั่งคั่ง ยั่งยืน”

ช่วงบ่าย นายกรัฐมนตรีมีกำหนดการประชุมติดตามงานด้านความมั่นคงและการพัฒนาจังหวัดชายแดนภาคใต้ ณ ห้องประชุมอาคารสมาคมนายทหารสัญญาบัตร กองพลทหารราบที่ 15 ต่อจากนั้น นายกรัฐมนตรีจะพบผู้นำท้องถิ่นของจังหวัดชายแดนภาคใต้ ณ ห้องจัดเลี้ยงอาคารสมาคมนายทหารสัญญาบัตร หลังจากนั้น นายกรัฐมนตรีจะเดินทางโดยเฮลิคอปเตอร์ไปยังสนามบินสงขลา ฐานทัพเรือสงขลา กองทัพเรือภาคที่ 2 เพื่อร่วมประชุมการพัฒนาเศรษฐกิจและสังคมจังหวัดชายแดนภาคใต้ (Working Dinner) ณ ห้องประชุม สมิหลา โรงแรมบีพี สมิหลา บีช จังหวัดสงขลา
 
วันอังคารที่ 28 พฤศจิกายน 2560 ก่อนการประชุมคณะรัฐมนตรี นายกรัฐมนตรีมีกำหนดสักการะอุนสาวรีย์กรมหลวงชุมพรเขตอุดมศักดิ์ ก่อนจะพบปะนักศึกษา และเยี่ยมชมนิทรรศการ จากนั้น นายกรัฐมนตรีจะเป็นประธานประชุมคณะรัฐมนตรีอย่างเป็นทางการนอกสถานที่ ครั้งที่ 3/2560 ณ ห้องประชุมศรีวิศวะ อาคารคณะวิศวกรรมศาสตร์ มหาวิทยาลัยเทคโนโลยีราชมงคลศรีวิชัย

ช่วงบ่าย ณ หอประชุมอาคารเอนกประสงค์ มหาวิทยาลัยเทคโนโลยีศรีวิชัย นายกรัฐมนตรีมีกำหนดการพบปะประชาชนและมอบหนังสืออนุญาตให้เข้าทำประโยชน์หรืออยู่อาศัยในเขตป่าสงวนแห่งชาติให้แก่ผู้ว่าราชการจังหวัด 7 จังหวัด (ตรัง นครศรีธรรมราช นราธิวาส พังงา พัทลุง ระนอง สุราษฎร์ธานี) ก่อนเดินทางกลับกรุงเทพมหานคร
-------------------------------------------



ที่มา : http://www.thaigov.go.th/news/contents/details/8320