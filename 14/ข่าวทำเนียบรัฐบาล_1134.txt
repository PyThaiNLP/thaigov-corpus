รัฐบาลไทย-ข่าวทำเนียบรัฐบาล-รองนายกรัฐมนตรีเยี่ยมโครงการเพาะพันธุ์ปัญญาภาคเหนือ ชื่นชมที่สร้างเด็กให้มีทักษะทางความคิดและการทำงาน







                                วันเสาร์ที่ 25 พฤศจิกายน 2560                              





    449  





      พิมพ์    
     
    
















   รองนายกรัฐมนตรีเยี่ยมโครงการเพาะพันธุ์ปัญญาภาคเหนือ ชื่นชมที่สร้างเด็กให้มีทักษะทางความคิดและการทำงาน
 

   รองนายกรัฐมนตรีเยี่ยมโครงการเพาะพันธุ์ปัญญาภาคเหนือ ชื่นชมที่สร้างเด็กให้มีทักษะทางความคิดและการทำงาน 





          เมื่อเวลา 10.30 น.วันนี้ (25 พ.ย.60) พลอากาศเอก ประจิน  จั่นตอง รองนายกรัฐมนตรีพร้อมด้วยคณะ ได้เดินทางไปยังโรงเรียนเสริมงามวิทยาคม อำเภอเสริมงาม จังหวัดลำปาง เพื่อเยี่ยมชมโครงการเพาะพันธุ์ปัญญา (พัฒนายุววิจัย)ของโรงเรียนมัธยมศึกษาในภาคเหนือ โดยมีนายทรงพล  สวาสดิ์ธรรม ผู้ว่าราชการจังหวัดลำปาง พร้อมด้วย อธิการบดีมหาวิทยาลัยราชภัฎลำปาง ประธานคณะกรรมการศึกษาขั้นพื้นฐาน รองผู้อำนวยการสำนักงานกองทุนสนับสนุนการวิจัย ผู้ทรงคุณวุฒิ และ นักวิจัย ร่วมให้การต้อนรับ
          รองศาสตราจารย์ ดร.ปัทมาวดี  โพชนุกูล รองผู้อำนวยการสำนักงานกองทุนสนับสนุนการวิจัย (สกว.) กล่าวว่า “สำนักงานกองทุนสนับสนุนการวิจัย ร่วมกับ บมจ.ธนาคารกสิกรไทย ได้สนับสนุนการวิจัยเชิงปฏิบัติการ” โครงการเพาะพันธุ์ปัญญา (พัฒนายุววิจัย)” เพื่อมุ่งปฏิรูปการเรียนรู้โดยสนับสนุนให้โรงเรียนมัธยมศึกษาที่เข้าร่วมโครงการจัดการเรียนการสอนด้วยโครงงานฐานวิจัย โดยมีศูนย์พี่เลี้ยงจาก 8 มหาวิทยาลัยจัดกระบวนการวิจัยเชิงปฏิบัติการกับโรงเรียนกว่า 800 แห่ง ใน 4 ภูมิภาค ในช่วงปี 2557 - 2560 พบว่า โครงการฯ ส่งผลให้นักเรียนมีความสามารถในการคิดวิเคราะห์ มีทักษะในการทำงานเป็นทีม และมีผลถึงการพัฒนาครู ห้องเรียน และโรงเรียน ทั้งนี้ โรงเรียนเสริมงามวิทยาคม และโรงเรียนบุญวาทย์วิทยาลัย ซึ่งเป็นโรงเรียนที่เข้าร่วมในโครงการ “ศูนย์พี่เลี้ยงโครงการเพาะพันธุ์ปัญญา : มหาวิทยาลัยราชภัฎลำปาง” ได้รับคัดเลือกให้เป็นโรงเรียนต้นแบบภาคเหนือ จากทั้งหมด 80 โรงเรียน โดยโรงเรียนทั้งสองมีกระบวนการดำเนินงานได้อย่างโดดเด่นในเชิงระบบ ด้านการมีส่วนร่วมของภาคีฐานล่าง และการจัดการภายในสถานศึกษา ที่ส่งผลต่อนักเรียนและจะเป็นต้นแบบของการขยายผลในจังหวัดลำปาง” เสร็จแล้วจึงเป็นการบรรยายเรื่องการสร้างยุววิจัยด้วยโครงการเพาะพันธุ์ปัญญา เรื่องบทบาทมหาวิทยาลัยในฐานะพี่เลี้ยงโรงเรียนและการทำแนวทางเพาะพันธุ์ปัญญาสู่การสร้างนักศึกษาฝึกหัดครู และ การเสวนาภาคีการศึกษา
          จากนั้น พลอากาศเอก ประจิน  จั่นตอง รองนายกรัฐมนตรีได้มอบนโยบายต่อศูนย์พี่เลี้ยง ผู้บริหาร และครูเพาะพันธุ์ปัญญาว่า  “ขอชื่นชมกับการจัดการเรียนการสอนของโรงเรียนเสริมงามวิทยาคม ที่สามารถให้นักเรียนได้เรียนรู้ สามารถนำเอาความรู้ไปอธิบายเรื่องราวจริง ๆ ในชีวิต โดยเฉพาะการเรียนรู้ที่ใช้ในการทำงาน ทำให้นักเรียนได้ทักษะใหม่ ที่ไม่สามารถได้จากการเรียนในห้องเรียนแบบปกติ ทั้งนี้ ขอฝากนโยบายให้แก่ สกว.และผู้ที่เกี่ยวข้อง รวม 6 ข้อ คือ
          1.  ต้องให้ภาคีผู้มีส่วนได้ส่วนเสียเข้ามามีส่วนร่วม
          2.  นำแนวทางเพาะพันธุ์ปัญญาไปทำให้เกิดการบูรณาการการเรียนรู้สาระต่าง ๆ จากการทำโครงงาน เพื่อลดภาระและเวลาของครู
          3.  วิชาโครงงานจะเป็นวิชาที่สามารถบูรณาการการสอนของครูได้ เรื่องการเตรียมครูเป็นเรื่องสำคัญ หากโครงการคูปองครูยังดำเนินการต่อ ผู้บริหารควรใช้เป็นโอกาสในการพัฒนาครู ไม่ส่งครูไปอบรมในเรื่องที่ไม่สามารถนำมาบูรณาการกันได้
          4.  ครูต้องเพิ่มการเรียนรู้ของตนเอง โดยนำประสบการณ์ที่ทำมาเรียนรู้ร่วมกัน
          5.  เรื่องของ STEM และปรัชญาเศรษฐกิจพอเพียง จะช่วยให้เด็กได้เรียนรู้เทคโนโลยี สังคม และสิ่งแวดล้อม สามารถบูรณาการกันได้
          6.  โครงการเพาะพันธุ์ปัญญาเป็นโครงการที่ดี สร้างเด็กให้มีทักษะการคิด การทำงาน ดังนั้น ควรหาแนวทางให้โรงเรียนสามารถดำเนินกิจกรรมตามแนวทางนี้ได้อย่างต่อเนื่อง โดยมีผู้อำนวยการและครูเป็นผู้มีบทบาทสำคัญ
จากนั้น รองนายกรัฐมนตรีได้มอบโปสการ์ดและหนังสือพระราชดำรัสและพระบรมราโชวาทให้แก่โรงเรียนต้นแบบ 16 แห่ง และผู้ว่าราชการจังหวัดลำปาง แล้วจึงเข้าเยี่ยมชมนิทรรศการเพาะพันธุ์ปัญญาของโรงเรียนเสริมงามวิทยาคม ซึ่งมีจุดเด่นในเรื่องเน้นการมีส่วนร่วมของภาคีฐานล่าง    
          ต่อมาในเวลา 14.00 น. คณะของรองนายกรัฐมนตรีได้เดินทางต่อไปยัง ตำบลท่ายา อำเภอเกาะคา จังหวัดลำปาง เพื่อตรวจเยี่ยมหมู่บ้านท่องเที่ยวเซรามิก (วิสาหกิจชุมชน) อำเภอเกาะคา โดยได้เข้าชมโครงการสาธิตการใช้เชื้อเพลิงจากแก๊สชีวมวล สำหรับอุตสาหกรรมเผาอุณหภูมิสูง (เซรามิก) โดยคณะวิศวกรรมศาสตร์ มหาวิทยาลัยเชียงใหม่ ซึ่งได้รับทุนสนับสนุนจากกองทุนส่งเสริมการอนุรักษ์พลังงาน แล้วต่อด้วยการเยี่ยมชมครัวเรือนผลิตเซรามิก ซึ่งเป็นโรงงานของภาคเอกชนที่เข้าร่วมโครงการ รวมทั้งเยี่ยมชมจุดสาธิตการปั้น และจุดจำหน่ายผลิตภัณฑ์เซรามิกในพื้นที่ดังกล่าว
 
  
.......................................................................
 
กลุ่มงานประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)



ที่มา : http://www.thaigov.go.th/news/contents/details/8353