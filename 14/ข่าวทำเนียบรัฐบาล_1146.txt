รัฐบาลไทย-ข่าวทำเนียบรัฐบาล-นายกรัฐมนตรีระบุแผนการพัฒนาภาคใต้และภาคใต้ชายแดน เน้นการเชื่อมโยงทางโครงข่ายคมนาคมทั้งระบบรองรับการค้า การลงทุน และการท่องเที่ยวของภาค







                                วันศุกร์ที่ 1 ธันวาคม 2560                              





    388  





      พิมพ์    
     
    
















   นายกรัฐมนตรีระบุแผนการพัฒนาภาคใต้และภาคใต้ชายแดน เน้นการเชื่อมโยงทางโครงข่ายคมนาคมทั้งระบบรองรับการค้า การลงทุน และการท่องเที่ยวของภาค
 

   นายกรัฐมนตรีระบุแผนการพัฒนาภาคใต้และภาคใต้ชายแดน เน้นการเชื่อมโยงทางโครงข่ายคมนาคมทั้งระบบรองรับการค้า การลงทุน และการท่องเที่ยวของภาค และพัฒนาให้สอดคล้องกับศักยภาพของพื้นที่ 





   วันนี้  (28 พ.ย.60) เวลา 14.00 น. ณ อาคารวิศวกรรมศาสตร์ มหาวิทยาลัยเทคโนโลยีราชมงคลศรีวิชัย ภายหลังเสร็จสิ้นการประชุมคณะรัฐมนตรีอย่างเป็นทางการนอกสถานที่ ครั้งที่ 3/2560 พลเอก ประยุทธ์ จันทร์โอชา นายกรัฐมนตรี ได้กล่าวถึงแผนการพัฒนาภาคใต้และภาคใต้ชายแดนว่า รัฐบาลให้ความสำคัญกับจังหวัดภาคใต้และภาคใต้ชายแดน เพราะทั้งหมดคือประเทศไทย โดยภาคใต้ถือเป็นพื้นที่ที่มีศักยภาพในหลายด้านไม่ว่าจะเป็นเรื่องการเกษตร ประมง  การท่องเที่ยวทางธรรมชาติและวัฒนธรรม ซึ่งแม้ภาคใต้จะมีความแตกต่างทางด้านศาสนาและวัฒนธรรมแต่ก็สามารถอยู่ร่วมกันได้แบบสังคมพหุวัฒนธรรม โดยรัฐบาลมีหน้าที่ที่จะต้องขับเคลื่อนทุกภาคส่วนในภาคใต้และภาคใต้ชายแดนให้ได้ตามเป้าหมายที่กำหนด  โดยเฉพาะการสร้างการเชื่อมโยงทางกายภาพในเรื่องโครงข่ายคมนาคมทั้งระบบ ทั้งทางบก ทางทะเล ทางอากาศ และระบบราง (รถไฟทางคู่ การขยายรถไฟเชื่อมต่อกับประเทศเพื่อนบ้าน)  การปรับปรุงด่านศุลกากร การเจรจาเชื่อมต่อระหว่างกันเรื่องการขนส่งการสัญจรไป-มา ทั้งสินค้าและประชาชน รองรับการค้า การลงทุน และการท่องเที่ยวในพื้นที่ รวมถึงการค้นหาศักยภาพในพื้นที่ให้พบเพื่อเป็นแนวทางในการพัฒนาภาคใต้ไปสู่เป้าหมาย โดยเฉพาะด้านการเกษตร จะต้องเร่งแก้ไขปัญหาโดยเร็ว รวมไปถึงการสร้างความเจริญเติบโตและเข้มแข็งจากภายในให้เกิดขึ้นในท้องถิ่นและภูมิภาค อันจะส่งผลดีต่อการเจริญเติบโตโดยรวมของประเทศ ทั้งนี้ภายใน 1 ปี  รัฐบาลจะพยายามดำเนินการให้เกิดผลเป็นรูปธรรม โดยจะเร่งรัดจัดสรรงบประมาณลงไปในพื้นที่เพื่อให้ถึงมือประชาชนได้มากที่สุด โดยท้องถิ่นเป็นผู้รับผิดชอบดำเนินการภายใต้กฎหมายที่กำหนดและเป็นไปอย่างเหมาะสมสอดคล้องกับนโยบายของภาครัฐ และเกิดความเป็นธรรมกับทุกภาคส่วน

สำหรับการเชื่อมโยงด้านการขนส่งและระบบโลจิสติกส์กับประเทศเพื่อนบ้านภายในอาเซียน รัฐบาลได้ขับเคลื่อนการดำเนินงานตามแผนงาน  IMT-GT (ไทย มาเลเซีย และอินโดนีเซีย) ซึ่งขณะนี้บางเรื่องอยู่ระหว่างขั้นตอนการศึกษาในรายละเอียดและความคุ้มค่า รวมถึงคำนึงถึงความร่วมมือกับประเทศเพื่อนบ้าน
 
ส่วนการแก้ไขปัญหาประมงในภาคใต้นั้น  นายกรัฐมนตรี กล่าวว่า ต้องดำเนินการแก้ไขปรับปรุงให้สอดคล้องกับ IUU และดำเนินการตามกฎหมายที่เกี่ยวข้องทั้งกฎหมายในประเทศและต่างประเทศ โดยคำนึงถึงการรักษาทรัพยากรสัตว์น้ำและธรรมชาติที่มีอยู่ควบคู่ไปพร้อมกัน รวมทั้งการดำเนินการต่าง ๆ ต้องไม่ส่งผลกระทบต่อการทำประมงพื้นบ้าน และรับฟังความคิดเห็นของประชาชนในพื้นที่ ขณะที่การใช้อุปกรณ์จับปลาต้องเป็นไปอย่างเหมาะสม ไม่ให้ส่งผลกระทบต่อสัตว์น้ำและสภาพแวดล้อม คำนึงถึงผลประโยชน์โดยรวมเป็นสำคัญ อันจะทำให้สามารถป้องกันปัญหาการกีดกันทางการค้าจากต่างประเทศได้ โดยยืนยันรัฐบาลพร้อมรับฟังข้อเสนอจากทุกฝ่าย

ขณะที่การแก้ปัญหาผลผลิตทางการเกษตร นายกรัฐมนตรี ระบุว่าการปลูกพืชเชิงเดียวในปัจจุบันนับวันจะมีปัญหาเนื่องจากสถานการณ์เศรษฐกิจโลกในเรื่องราคาผลผลิตทางการเกษตรลดลง ทั้งเรื่องข้าว ยางพารา และปาล์ม เพราะมีการใช้ผลิตภัณฑ์อย่างอื่นทดแทนได้  ประกอบกับสถานการณ์ราคาน้ำมันโลกและพลังงาน การค้าเสรีก็มีผลเชื่อมโยงกับราคาพืชผลทางการเกษตรด้วย ทั้งนี้ในเรื่องการแก้ปัญหาปลูกปาล์มหรือยางในพื้นที่บุกรุก นายกรัฐมนตรี ได้มอบหมายให้กระทรวงทรัพยากรธรรมชาติและสิ่งแวดล้อมพิจารณาดำเนินการ รวมทั้งรัฐบาลได้มีการแก้ไขปัญหาเรื่องการบุกรุกป่าโดยเร่งพิจารณาเรื่องที่ดิน สปก. และการกำหนดการทำงานของคณะกรรมการนโยบายที่ดินแห่งชาติ ในการพิจารณาอนุญาตการใช้ประโยชน์ที่ดินทำกินให้แก่ประชาชนที่ไม่มีที่ทำกินโดยไม่ออกโฉนดให้ และทุกคนร่วมกันดูแลรักษาป่า ซึ่งรัฐบาลจะดำเนินการให้ครอบคลุมทุกจังหวัดและใช้ทรัพยากรที่ดินที่มีอยู่อย่างจำกัดให้เกิดประโยชน์สูงสุด ขณะเดียวกันในส่วนของยางพารารัฐบาลจะเร่งรัดผลักดันให้มีการใช้ยางภายในประเทศให้มากขึ้นและเป็นรูปธรรมที่ชัดเจน เช่น การนำยางมาทำคอสะพาน หรือ ยางรองพื้นถนน โดยมีการทดสอบและรับรองมาตรฐานก่อนนำมาใช้งาน  โดยมอบหมายให้การยางแห่งประเทศไทย (กยท.) พิจารณาดำเนินการ รวมถึง BOI ก็มีการส่งเสริมให้มีการลงทุนในพื้นที่ EEC เขตเศรษฐกิจพิเศษ  ซึ่งคาดว่าจะสามารถเพิ่มการใช้ยางในประเทศได้มากขึ้น โดยปีนี้รัฐบาลตั้งเป้าจะเร่งส่งเสริมให้มีการใช้ยางให้ได้ จำนวน 200,000 ตัน เช่น การทำที่ปูพื้นสระหรืออ่างเก็บน้ำที่รั่วซึม โดยมอบหมายกระทรวงเกษตรและสหกรณ์เป็นหน่วยงานรับผิดชอบดำเนินการให้เกิดผลเป็นรูปธรรม ตลอดจนรัฐบาลร่วมมือกับภาคเอกชนรับชื้อยางในพื้นที่เพื่อส่งต่อให้หน่วยที่ต้องการยางนำไปใช้ประโยชน์ โดยรัฐบาลเป็นตัวกลางในการเชื่อมโยงตั้งแต่ต้นทาง กลางทาง และปลายทาง เพื่อนำยางไปสู่กระบวนการผลิตให้ได้ผลิตภัณฑ์ที่ได้มาตรฐานก่อนนำไปใช้ประโยชน์ต่อไป 
 
 

----------------------
กลุ่มประชาสัมพันธ์และเผยแพร่ สำนักโฆษก
  



ที่มา : http://www.thaigov.go.th/news/contents/details/8425