รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่จังหวัดตรัง 8 ธันวาคมนี้ เพื่อติดตามการช่วยเหลือและแก้ไขปัญหาพร้อมพบปะให้กำลังใจผู้ประสบภัยในพื้นที่







                                วันพุธที่ 6 ธันวาคม 2560                              





    675  





      พิมพ์    
     
    
















   นายกรัฐมนตรีเตรียมลงพื้นที่จังหวัดตรัง 8 ธันวาคมนี้ เพื่อติดตามการช่วยเหลือและแก้ไขปัญหาพร้อมพบปะให้กำลังใจผู้ประสบภัยในพื้นที่
 

   นายกรัฐมนตรีเตรียมลงพื้นที่จังหวัดตรัง 8 ธันวาคมนี้ เพื่อติดตามการช่วยเหลือและแก้ไขปัญหาพร้อมพบปะให้กำลังใจผู้ประสบภัยในพื้นที่ 





   พลเอก ประยุทธ์ จันทร์โอชา นายกรัฐมนตรีมีกำหนดการเดินทางไปตรวจเยี่ยมสถานการณ์อุทกภัยเพื่อติดตามการช่วยเหลือและแก้ไขปัญหาน้ำท่วม พร้อมพบปะให้กำลังใจผู้ประสบภัยจังหวัดตรัง ในวันที่ 8 ธันวาคม 2560 นี้ ทั้งนี้ ตามที่ได้เกิดฝนตกหนักอย่างต่อเนื่องในพื้นที่จังหวัดตรัง ตั้งแต่วันที่ 23 – 30 พฤศจิกายนที่ผ่านมา ประกอบกับมวลน้ำจากเทือกเขาบรรทัดด้านทิศเหนือบริเวณอำเภอทุ่งสง จังหวัดนครศรีธรรมราช ไหลลงสู่แม่น้ำตรังจำนวนมาก ส่งผลให้เกิดอุทกภัยในเขตพื้นที่อำเภอเมืองตรัง ปัจจุบันมีพื้นที่ประสบอุทกภัยแล้ว 8 อำเภอได้แก่ อำเภอนาโยง อำเภอเมืองตรัง อำเภอรัษฎา อำเภอห้วยยอด อำเภอปะเหลียน อำเภอวังวิเศษ อำเภอกันตัง และอำเภอย่านตาขาว มีราษฎรได้รับความเดือดร้อน 19,076 ครัวเรือน พื้นที่การเกษตรได้รับผลกระทบ 337,592 ไร่ ซึ่งทางจังหวัดได้ประกาศเตือนให้ประชาชนในพื้นที่เฝ้าติดตามสถานการณ์น้ำอย่างใกล้ชิด และเตรียมความพร้อมในการให้ความช่วยเหลือเบื้องต้นเพื่อบรรเทาความเดือดร้อนของประชาชนแล้ว

โดย นายกรัฐมนตรีพร้อมคณะจะลงพื้นที่เยี่ยมสถานการณ์อุทกภัยเพื่อติดตามการช่วยเหลือและแก้ไขปัญหาน้ำท่วม พร้อมพบปะให้กำลังใจผู้ประสบภัยอำเภอเมืองตรัง และอำเภอรัษฏา มีกำหนดการดังนี้

ช่วงเช้า เวลา 07.00 น. นายกรัฐมนตรีพร้อมคณะเดินทางโดยเครื่องบิน Embraer บ.ท. 135 จากท่าอากาศยานทหาร 2 กองบิน 6 (บน.6) ไปยังท่าอากาศยานตรัง จากนั้นเดินทางไปยังสะพานคลองช้าง ตำบลบางรัก อำเภอเมืองตรังเพื่อรับฟังบรรยายสรุปโครงการระบบระบายน้ำแม่น้ำตรัง และเดินทางต่อไปยังโรงเรียนจุฬาภรณราชวิทยาลัย โดยนายกรัฐมนตรีจะมอบถุงยังชีพให้แก่ผู้ประสบภัย และลงเรือเยี่ยมให้กำลังใจพร้อมมอบถุงยังชีพแก่ผู้ประสบภัย บริเวณแยกหนองบัว ตำบลนาตาล่วง

ช่วงบ่าย นายกรัฐมนตรีพบปะให้กำลังใจพร้อมมอบถุงยังชีพแก่ผู้ประสบภัย ณ วิทยาลัยสาธารณสุขสิรินธร ตำบลควนธานี อำเภอกันตัง จากนั้น เดินทางโดยเฮลิคอปเตอร์ไปยังค่ายเทพสตรีศรีสุนทร ตำบลกะปาง อำเภอทุ่งสง จังหวัดนครศรีธรรมราช เพื่อเดินทางต่อไปยังโรงเรียนรัษฎา ตำบลคลองปาง อำเภอรัษฎา จังหวัดตรัง และตรวจเยี่ยมให้กำลังใจผู้ประสบภัยพร้อมมอบถุงยังชีพ
หลังจากนั้น ในเวลาประมาณ 16.00 น. นายกรัฐมนตรีพร้อมคณะออกเดินจากท่าอากาศยานตรังกลับกรุงเทพมหานคร
----------------------------------------



ที่มา : http://www.thaigov.go.th/news/contents/details/8560