รัฐบาลไทย-ข่าวทำเนียบรัฐบาล-รอง นรม. วิษณุฯ เป็นประธานการประชุมคณะกรรมการเอกลักษณ์ของชาติ ครั้งที่ 2/2560







                                วันศุกร์ที่ 8 ธันวาคม 2560                              





    198  





      พิมพ์    
     
    
















   รอง นรม. วิษณุฯ เป็นประธานการประชุมคณะกรรมการเอกลักษณ์ของชาติ ครั้งที่ 2/2560
 

   รอง นรม. วิษณุฯ เป็นประธานการประชุมคณะกรรมการเอกลักษณ์ของชาติ โดยที่ประชุมมีมติเห็นชอบการจัดทำแผนแม่บทการเสริมสร้างเอกลักษณ์ของชาติ ระยะ 5 ปี (พ.ศ. 2560-2564) พร้อมเห็นชอบให้ปลากัดเป็นสัตว์น้ำประจำชาติ 





             วันนี้ (8 ธันวาคม 2560) เวลา 13.30 น. ณ ห้องประชุม 109 ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานการประชุมคณะกรรมการเอกลักษณ์ของชาติ ครั้งที่ 2/2560 ซึ่งสรุปสาระสำคัญ ดังนี้
          ที่ประชุมรับทราบการจัดกิจกรรมที่ผ่านมาของคณะกรรมการฯ ซึ่งประสบผลสำเร็จเป็นอย่างดี อาทิ กิจกรรมฉลองครบรอบ 100 ปี การประกาศใช้ธงไตรรงค์เป็นธงชาติไทย การจัดทำเพลงชาติไทย โครงการปฏิบัติธรรมถวายพระกุศลแด่พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เนื่องในโอกาสทรงเจริญพระชันษา 60 ปี (13 ก.ค. 60) โครงการบรรพชาอุปสมบทถวายพระกุศลแด่สมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี เนื่องในโอกาสทรงเจริญพระชันษา 60 ปี (4 ก.ค. 60) โครงการเยาวชนอาเซียนเรียนรู้หลักปรัชญาเศรษฐกิจพอเพียงตามรอยพระยุคลบาท รุ่นที่ 2 และโครงการจัดทำสื่อประชาสัมพันธ์ศูนย์การเรียนรู้ด้านเอกลักษณ์ของชาติผ่านเว็บไซต์
          นอกจากนี้ ที่ประชุมได้พิจารณาและมีมติเห็นชอบ การจัดทำแผนแม่บทการเสริมสร้างเอกลักษณ์ของชาติ ระยะ 5 ปี (พ.ศ. 2560-2564) โดยมี 5 ยุทธศาสตร์เสริมสร้างเอกลักษณ์ของชาติประกอบด้วย 1. ศึกษาเอกลักษณ์ไทย 2. อนุรักษ์เอกลักษณ์เดิม 3. ส่งเสริมเอกลักษณ์ในบริบทใหม่ 4. สรรค์สร้างเอกลักษณ์ที่ใฝ่ฝัน และ 5. สร้างเสริมเอกลักษณ์อย่างต่อเนื่อง โดยเมื่อปรับแผนยุทธศาสตร์ดังกล่าวแล้วเสร็จจะนำไปขยายผลอย่างเป็นรูปธรรมทั่วประเทศต่อไป
          ในตอนท้ายของการประชุมได้พิจารณาและมีมติเห็นชอบ เรื่องดังกล่าวให้ปลากัดเป็นสัตว์น้ำประจำชาติ ซึ่งปลากัดเป็นสัตว์น้ำของไทยที่มีความสำคัญ สามารถพัฒนาประกอบธุรกิจปลากัดไทยให้มีความก้าวหน้าในระดับสากลและนำมาเป็นอาชีพเสริมสร้างรายได้แก่ประชาชน ซึ่งสามารถนำรายได้เข้าประเทศจากการส่งออกปลากัดปีละไม่น้อยกว่า 1,000 ล้านบาท และสามารถสร้างมูลค่าเพิ่มในรูปแบบสินค้าต่าง ๆ มากมาย อาทิ ปลอกหมอน ผ้าพันคอ วอลเปเปอร์ อุปกรณ์คอมพิวเตอร์โทรศัพท์ และเสื้อโปโล ทั้งนี้ จะนำเสนอต่อที่ประชุมคณะรัฐมนตรี  เร็ว ๆ นี้ ต่อไป
..................................................................
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/8645