รัฐบาลไทย-ข่าวทำเนียบรัฐบาล-เอกอัครราชทูตรัฐอิสราเอลประจำประเทศไทย เข้าเยี่ยมคารวะนายกรัฐมนตรี ในโอกาสเข้ารับหน้าที่







                                วันศุกร์ที่ 15 ธันวาคม 2560                              





    311  





      พิมพ์    
     
    
















   เอกอัครราชทูตรัฐอิสราเอลประจำประเทศไทย เข้าเยี่ยมคารวะนายกรัฐมนตรี ในโอกาสเข้ารับหน้าที่
 

   เอกอัครราชทูตรัฐอิสราเอลประจำประเทศไทย เข้าเยี่ยมคารวะนายกรัฐมนตรี ในโอกาสเข้ารับหน้าที่ 





   วันนี้ (14 ธันวาคม 2560) เวลา 10.30 น. นายเมอีร์ ชโลโม เอกอัครราชทูตรัฐอิสราเอลประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ในโอกาสเข้ารับหน้าที่ สรุปสาระสำคัญดังนี้

นายกรัฐมนตรีกล่าวแสดงความขอบคุณที่เอกอัครราชทูตฯ ได้เดินทางเข้าร่วมพระราชพิธีถวายพระเพลิงพระบรมศพของพระบาทสมเด็จพระปรมินทรมหาภูมิพลอดุลยเดช บรมนาถบพิตร และยินดีในโอกาสเข้ารับตำแหน่งใหม่ โดยไทยพร้อมที่จะทำงานร่วมกันอย่างใกล้ชิด เพื่อเสริมสร้างความสัมพันธ์ที่ใกล้ชิดระหว่างสองประเทศให้เพิ่มพูนมากยิ่งขึ้น

ทั้งสองฝ่ายเห็นพ้องหาแนวทางเพื่อเพิ่มมูลค่าการค้าระหว่างกันให้มากยิ่งขึ้น โดยเห็นว่าไทยและอิสราเอลยังมีศักยภาพในการขยายความร่วมมือทางเศรษฐกิจได้อีกมาก เนื่องจากเศรษฐกิจของทั้งสองประเทศมีลักษณะที่เกื้อหนุนกันกัน

นายกรัฐมนตรียินดีที่ได้ทราบว่า รัฐบาลไทยกับรัฐบาลอิสราเอลได้ลงนามความตกลงความร่วมมือด้านการเกษตรโดยเชื่อมั่นว่าจะเป็นประโยชน์ต่อทั้งสองฝ่ายอย่างมาก ซึ่งขณะนี้อยู่ในระหว่างการจัดตั้งคณะทำงานร่วมด้านการเกษตร เพื่อผลักดันให้มีการแลกเปลี่ยนความร่วมมือระหว่างกันอย่างเป็นรูปธรรมต่อไป ในโอกาสนี้นายกรัฐมนตรียังได้กล่าวชื่นชมอิสราเอลถึงพัฒนาการทางเทคโนโลยี รวมถึงความก้าวหน้าทางวิทยาศาสตร์และนวัตกรรม การบริหารจัดการน้ำ และเห็นว่า ทั้งสองประเทศสามารถขยายความร่วมมือได้ในด้านต่าง ๆ โดยนายกรัฐมนตรียังได้กล่าว เชิญชวนนักลงทุนอิสราเอลให้เข้ามาลงทุนในอุตสาหกรรมเป้าหมายของไทย โดยเฉพาะในสาขาที่อิสราเอลมีความเชี่ยวชาญ

ไทยและอิสราเอลยินดีที่ทั้งสองฝ่ายมีความร่วมมืออย่างใกล้ชิดในด้านความมั่นคง โดยนายกรัฐมนตรียินดีที่ได้ทราบว่ามีการลงนามบันทึกความเข้าใจระหว่างกระทรวงกลาโหมกับกระทรวงกลาโหมอิสราเอลว่าด้วยความร่วมมือทางทหาร เมื่อเดือนสิงหาคมที่ผ่านมา และหวังว่าบันทึกฯ ดังกล่าวจะช่วยส่งเสริมความร่วมมือให้กว้างขวางและแน่นแฟ้นยิ่งขึ้น ในโอกาสนี้ นายกรัฐมนตรีกล่าวขอบคุณอิสราเอลที่ให้การดูแลและสนับสนุนแรงงานไทย โดยหวังว่าทั้งสองฝ่ายจะทำงานร่วมกันเพื่อส่งเสริมสิทธิและสวัสดิการของแรงงานไทย ตลอดจนการดูแลสภาพความเป็นอยู่ที่ดีของแรงงานไทยในอิสราเอล

ด้านเอกอัครราชทูตฯ กล่าวยินดีกับความสัมพันธ์และมิตรภาพอันยาวนานระหว่างสองประเทศ โดยครบรอบ 60 ปี ของการสถาปนาความสัมพันธ์ไปเมื่อปี พ.ศ. 2557 โดยเอกอัครราชทูตฯ ยังกล่าวเพิ่มเติมว่า อิสราเอลได้รับแรงบันดาลใจมาจากในหลวงรัชกาลที่ 9 ในด้านปรัชญาการเกษตรและการบริหารจัดการน้ำ

นอกจากนี้ อิสราเอลยังมีความสนใจในนโยบายไทยแลนด์ + 1 โดยเฉพาะด้านการท่องเที่ยว โดยเห็นว่าทั้งสองประเทศมีศักยภาพที่จะพัฒนาในด้านนี้อีกมาก และยินดีที่ชาวอิสราเอลนิยมเดินทางมาท่องเที่ยวที่ประเทศไทยเป็นจำนวนมาก ซึ่งการท่องเที่ยวจะนำไปสู่การติดต่อระหว่างประชาชนของทั้งสองประเทศเพื่อเสริมสร้างความเข้าใจอันดีและมิตรภาพระหว่างกันได้มากยิ่งขึ้น

ในตอนท้าย เอกอัครราชทูตฯยังได้มอบหนังสือเชิญจากนายกรัฐมนตรีอิสราเอลแก่นายกรัฐมนตรี เพื่อเข้าร่วมงานวันเฉลิมฉลองการประกาศเอกราชของประเทศอิสราเอลครบ 70 ปี ในช่วงต้นปีหน้า
 

*****************************************
  



ที่มา : http://www.thaigov.go.th/news/contents/details/8757