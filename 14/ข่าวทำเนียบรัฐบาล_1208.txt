รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน วันศุกร์ที่ 15 ธันวาคม 2560







                                วันจันทร์ที่ 18 ธันวาคม 2560                              





    1,058  





      พิมพ์    
     
    
















   สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน วันศุกร์ที่ 15 ธันวาคม 2560
 

   พลเอก ประยุทธ์ จันทร์โอชา นายกรัฐมนตรี ได้กล่าวกับประชาชนผ่านรายการ “ศาสตร์พระราชา” ผ่านทางสถานีโทรทัศน์รวมการเฉพาะกิจแห่งประเทศไทยในวันศุกร์ที่ 15 ธันวาคม 2560 เวลา 20.15 น. 





พลเอก ประยุทธ์ จันทร์โอชา นายกรัฐมนตรี ได้กล่าวกับประชาชนผ่านรายการ “ศาสตร์พระราชา” ผ่านทางสถานีโทรทัศน์รวมการเฉพาะกิจแห่งประเทศไทยในวันศุกร์ที่ 15 ธันวาคม 2560 เวลา 20.15 น. ในประเด็นต่าง ๆ ซึ่งสรุปสาระสำคัญดังนี้

การพบปะประชาชนที่จังหวัดกาฬสินธุ์ของนายกรัฐมนตรีและคณะรัฐมนตรี
เมื่อวันพุธที่ 13 ธันวาคมที่ผ่านมาเพื่อรับฟังปัญหาจากประชาชนที่จังหวัดกาฬสินธุ์ ซึ่งเป็นจังหวัดที่มีรายได้อยู่ในระดับต่ำและมีสัดส่วนผู้มีรายได้น้อยกว่าร้อยละ 32 โดยมีผู้ขึ้นทะเบียนเพื่อรับสวัสดิการแห่งรัฐ มากกว่า 3 แสนคนทั้งๆ ที่กาฬสินธุ์ก็มีพื้นที่เกษตรกรรมกว่า 53% มีทรัพยากรป่าไม้ 10% มีแหล่งท่องเที่ยวเชิงอนุรักษ์และวัฒนธรรมอีกมากมาย ทั้งนี้คณะรัฐมนตรีได้รับข้อเสนอในการสนับสนุนงบประมาณและโครงการพัฒนาต่างๆ โดยเห็นชอบให้ดำเนินการได้ ตามความเร่งด่วนได้แก่
การก่อสร้างขยายทางหลวงหมายเลข 12 เป็น 4 ช่องจราจร ระยะทางราว 8 กิโลเมตร และการก่อสร้างทางเลี่ยงเมือง ด้านทิศเหนือ ระยะทาง 32 กิโลเมตร เพื่อเชื่อมโยงแนวระเบียงเศรษฐกิจตะวันออกสู่ตะวันตก รวมทั้งการพัฒนาทางหลวงเส้นอื่นๆ อีก 3 เส้นทาง ให้ได้มาตรฐาน ระยะทางรวม 65 กิโลเมตร ซึ่งมีปริมาณการใช้เส้นทาง รวมกว่า 40,000 กว่าคัน เพื่อเชื่อมกาฬสินธุ์กับกลุ่มจังหวัดอีสานเหนือ
 
แนวทางการพัฒนาลุ่มน้ำพะยัง อันเนื่องมาจากพระราชดำริเพื่อเพิ่มประสิทธิภาพอ่างเก็บและอุโมงค์ผันน้ำเดิม โดยการสร้างฝายและอาคารบังคับน้ำ รวม 7 โครงการ ให้สามารถเก็บกักน้ำได้ 2 ล้าน ลูกบาศก์เมตร มีประชาชนที่จะได้รับประโยชน์ ราว 18,000 ครัวเรือน คาดว่าจะสามารถเพิ่มผลผลิต จาก 270 เป็น 550 กิโลกรัมต่อไร่หรือมูลค่าเพิ่มขึ้น 16 ล้านบาทต่อปี

แนวทางการพัฒนาด้านอาชีพ ด้วยการตั้ง “ศูนย์ความเป็นเลิศด้านสิ่งทอพื้นบ้าน” ซึ่งมีเกษตรกรผู้ปลูกหม่อนเลี้ยงไหม กว่า 800 ราย มีผู้ประกอบการผลิตผ้าไหมและแปรรูป กว่า 1,300 ราย โดยเฉพาะการยกระดับ “ผ้าไหมแพรวา” ซึ่งเป็นสินค้า OTOP ออกสู่ตลาดสากล และส่งเสริมการท่องเที่ยวด้วย พร้อมทั้งได้อนุมัติให้จัดหาเครื่องสาวไหม 5 เครื่อง และขยายศูนย์การเรียนรู้เพิ่มเติม รวมทั้งให้กระทรวงพาณิชย์จัดทำเส้นทางสายไหมในประเทศ เชื่อมโยงทุกพื้นที่อีกด้วย และจากการลงพื้นที่ในครั้งนี้ นอกจากจะได้รับการต้อนรับอย่างอบอุ่นแล้ว นายกรัฐมนตรีและคณะรัฐมนตรีมีความประทับใจอย่างมากที่ได้สัมผัสวิถีชีวิตพื้นบ้านพี่น้องชาวผู้ไทย พร้อมกันนี้มีการอนุรักษ์เครื่องแต่งกายด้วยผ้าไหมแพรวาที่งดงามซึ่งนายกรัฐมนตรีได้กล่าวขอบคุณ
ทุกภาคส่วนที่ให้ความร่วมมือด้วยความเข้าใจแล้วทุกคนจะมีอนาคตร่วมกันที่ดีโดย “ไม่ทิ้งใครไว้ข้างหลัง”

ด้านเศรษฐกิจธนาคารโลกได้จัดทำรายงานแนวโน้มการเติบโตแบบมีส่วนร่วมของภูมิภาคเอเชียและแปซิฟิกในระยะยาว ซึ่งธนาคารโลกได้จัดกลุ่มประเทศตามความสามารถในการพัฒนาไปสู่ระดับรายได้ที่สูงขึ้นโดยประเทศไทยอยู่ในกลุ่มเดียวกับมาเลเซีย ซึ่งถือว่ามีพัฒนาการก้าวหน้าไปมาก โดยมีประชากรที่เริ่มหลุดพ้นจากความยากจน และมีสัดส่วนของประชากรที่ก้าวสู่รายได้ระดับปานกลางในสัดส่วนที่สูง ขณะเดียวกันธนาคารโลกได้เสนอว่า การที่จะลดระดับความยากจน และยกระดับความเป็นอยู่ของประชาชน เพื่อเข้าสู่การเป็นประเทศรายได้ปานกลางให้ได้อย่างยั่งยืนนั้นควรมีมาตรการสนับสนุนที่ดำเนินการอย่างต่อเนื่องใน 3 ด้านพร้อมๆ กัน ได้แก่
1) การให้โอกาสทางเศรษฐกิจกับประชาชน เพื่อยกระดับรายได้และความเป็นอยู่ ผ่านการสร้างงานที่ให้รายได้สูงขึ้น และการเข้าถึงบริการต่างๆ ได้ดีขึ้น 2) การสร้างความมั่นคงทางรายได้ให้กับประชาชนทุกกลุ่มผ่านการมีระบบการดูแลด้านสังคม สาธารณสุข ประกันสังคม และการส่งเสริมการออมและ3) การที่ภาครัฐเองสามารถดำเนินการให้ประโยชน์ทางเศรษฐกิจกระจายไปสู่พี่น้องประชาชนอย่างทั่วถึงได้ดีขึ้น

ทั้งนี้ แนวทางในการแก้ปัญหาความยากจน ด้วยการสร้างการเติบโตทางเศรษฐกิจอย่างยั่งยืน ควบคู่กับการลดความเหลื่อมล้ำ ที่ธนาคารโลกได้นำเสนอนี้เป็นสิ่งที่สอดคล้องกับแนวนโยบายของรัฐบาลที่ได้ดำเนินการมาอย่างต่อเนื่อง รวมถึงการวางรากฐานในวันข้างหน้าโดยได้บรรจุไว้ในยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติ ฉบับที่ 12 และในช่วงที่ผ่านมา รัฐบาลมีมาตรการต่างๆ ที่ดำเนินการช่วยลดความยากจนลงได้ต่อเนื่อง โดยจำนวนประชากรที่อยู่ใกล้เส้นความยากจน 11 ล้านคน ลดลงจนเหลือ 7 ล้านคน ในช่วง 4-5 ปีที่ผ่านมา แสดงให้เห็นว่าที่ผ่านมาประเทศไทยมีพัฒนาการที่ดี มีรากฐานทางเศรษฐกิจที่แข็งแกร่งและมีต้นทุนที่ดีในการที่จะส่งเสริมต่อยอดให้มีการเติบโตทางเศรษฐกิจได้อย่างต่อเนื่อง 

ด้านความสัมพันธ์กับต่างประเทศล่าสุดคณะรัฐมนตรีต่างประเทศสหภาพยุโรป (EU) ได้เห็นชอบที่จะปรับความสัมพันธ์ด้านการเมืองกับประเทศไทย  ด้วยตระหนักถึงบทบาทและความสำคัญของไทย ในฐานะ “ประเทศผู้ประสาน” การเจรจาและสนับสนุนการขยายความร่วมมือ ระหว่างกลุ่มประเทศ EU – ASEAN ส่งผลการติดต่อทางการเมืองในทุกระดับระหว่างประเทศไทยกับ EU กลับเข้าสู่ระดับปกติ ซึ่งรัฐบาลได้เน้นย้ำถึง Roadmap ที่วางไว้อย่างชัดเจนไปแล้ว ทั้งนี้ ยังได้มีการกล่าวถึงความเป็นไปได้ ที่จะกลับมาเจรจา “ข้อตกลงเขตการค้าเสรีระหว่างยุโรป-ไทย” (EU-Thailand Free Trade Agreement) ซึ่งเป็นอีกช่องทางในการขยายกลุ่มประเทศคู่ค้าออกไป และสนับสนุนการค้าระหว่างประเทศของไทยให้เข้มแข็งขึ้นด้วย
  
เนื่องในโอกาสใกล้ขึ้น วันปีใหม่โดยปีหน้า 2561 จะเป็นปีพิเศษ เป็นปีแห่งการเปิดกว้างทางโอกาส สำหรับคนไทยและประเทศไทยที่จะกลับมารุ่งเรืองอีกครั้งเห็นได้จากการประชุมเวที APEC และ ASEAN Summit เมื่อกลางเดือนพฤศจิกายนที่ผ่านมาได้ขยายตลาดแห่งโอกาสไปสู่“อาเซียน + 3” (สหรัฐ + แคนนาดา + อียู) และก้าวไกลไปอีกขั้นเป็น “อาเซียน + 6” (จีน + ญี่ปุ่น + เกาหลี + อินเดีย + ออสเตรเลีย และนิวซีแลนด์)โดยมีอาเซียนอยู่ตรงกลางของกรอบความร่วมมือใหม่นี้ โดยประเทศไทยเป็นศูนย์กลางของอาเซียนอีกชั้นหนึ่ง ซึ่งเป็นแนวโน้มของโลก ที่ประเทศยักษ์ใหญ่ต่างพยายามเข้ามามีส่วนเกี่ยวข้องมีบทบาทในภูมิภาคอาเซียนเพื่อผูกพันเป็นพันธมิตรและพบปะพูดคุยแสวงหาแนวทางการพัฒนาแห่งอนาคตร่วมกัน
 
ทั้งนี้สิ่งที่จะเกิดขึ้นในปีหน้าเป็นต้นไปนั้น เป็นทั้งโอกาสและความท้าทายที่สำคัญมากสำหรับชาติบ้านเมืองและคนไทยทุกคนด้วยการเสริมสร้างขีดความสามารถในการแข่งขันให้กับประเทศตั้งแต่ภาคการผลิต  ทั้งเกษตรกรรมและอุตสาหกรรม ให้สามารถเข้าถึงแหล่งความรู้เทคโนโลยี นวัตกรรม และเงินทุนเพื่อให้สามารถแปรรูปผลิตภัณฑ์ สร้างมูลค่าเพิ่มให้กับสินค้าออกสู่ตลาดระดับโลกและตลาด Online หรือ e-Commerce ซึ่งต้องอาศัยพลังแห่งความร่วมมือจากกลไก “ประชารัฐ” ในทุกระดับตลอดจนห่วงโซ่อุปทานเพื่อมุ่งสร้างความเข้มแข็งให้กับคนไทยและสร้างความสามารถในการแข่งขันให้กับประเทศไทยต่อไป
 
ด้านการเกษตร ดัชนีรายได้เกษตรกรปี 2560 มีทิศทางที่แจ่มใสโดยขยายตัวเพิ่มขึ้นประมาณร้อยละ 10 เมื่อเทียบกับปี 2559 จากผลผลิตสินค้าเกษตรขยายตัว ซึ่งเป็นผลสืบเนื่องจากการบริหารจัดการน้ำที่มีประสิทธิภาพของรัฐบาลในช่วงปีที่ผ่านมา ทำให้ทุกภูมิภาคของประเทศสามารถทำการเพาะปลูกได้เพิ่มขึ้นและ
ยังมีน้ำต้นทุนเหลือเพียงพอสำหรับการทำการเกษตรฤดูแล้งปี 2561 อีกด้วยนอกจากนี้ หนี้สินครัวเรือนเกษตรกร ปี 2560 มีแนวโน้มใกล้เคียงกับปี 2559 จะเห็นว่าส่วนใหญ่หรือกว่า 40% เป็นการกู้ยืมเงินระยะสั้น สำหรับใช้เป็นเงินทุนหมุนเวียนหรือเป็นการลงทุนเพื่ออนาคต ไม่ใช่การสร้างหนี้ที่เกิดจากความไร้วินัยการออมหรือฟุ่มเฟือย จากการสร้างดีมานด์เทียมแต่เป็นการดำเนินการที่มีแผนงานทั้งในการผลิตและเก็บรักษาผลผลิตเพื่อรอการจำหน่าย

ทั้งนี้ “หนี้สิน” ดังกล่าวสอดคล้องกับทิศทางการขยายตัวของภาคเกษตรโดยรวม และสอดรับกับรายได้เงินสดทางการเกษตรของครัวเรือนปี 2560 ที่มีแนวโน้มเพิ่มขึ้น ซึ่งประเมินได้ว่าเศรษฐกิจระดับภูมิภาคของไทยขยายตัวต่อเนื่องในหลายภูมิภาคเมื่อเทียบกับช่วงเดียวกันในปีก่อน ในขณะที่หนี้ครัวเรือนไทยมีแนวโน้มลดลงอย่างต่อเนื่อง
 
ขณะเดียวกันรัฐบาลมีอีกหลายมาตรการที่ต้องการสร้างความเข้มแข็งให้กับพี่น้องเกษตรกร ได้แก่ แพ็กเกจช่วยหนี้เกษตรกรเป็นการแก้ไขปัญหาหนี้สินพร้อมกับการฟื้นฟูอาชีพการเกษตร ในรูปแบบเฉพาะเจาะจงรายบุคคล การทำไซโล (ยุ้งฉาง) เก็บผลผลิตการเกษตรเพื่อชะลอสินค้าเกษตรออกสู่ตลาดพร้อมกัน ตลอดจนมาตรการการส่งเสริมให้รวมกลุ่มเป็นวิสาหกิจชุมชนสหกรณ์และเกษตรแปลงใหญ่ที่เข้มแข็ง โดยรัฐบาลได้ติดตามปัญหาพี่น้องเกษตรทุกกลุ่มด้วยความเป็นห่วงอยู่เสมอ โดยได้กำชับให้ทุกหน่วยงานและข้าราชการที่เกี่ยวข้องได้ติดตามข้อมูลข่าวสาร ความคืบหน้าและปฏิบัติงานเพื่อเกษตรกรให้สมบูรณ์ครบถ้วนด้วยความเข้าใจพร้อมสามารถชี้แจงทำความเข้าใจกับประชาชนได้ ตลอดจนทันต่อสถานการณ์และต้องทำงานเชิงรุกโดยเข้าหาประชาชนทุกกลุ่มเป้าหมายด้วยการลงพื้นที่พร้อมให้พี่น้องเกษตรกรได้ติดตามข่าวสารในช่องทางที่ตนเองมีพร้อมพูดคุยกับเจ้าหน้าที่ของรัฐได้ตลอดจนใช้กลไกของชุมชนหรือท้องถิ่นในการกระจายข่าวสารให้รู้ทั่วถึงกันด้วย
 
โครงการตลาดประชารัฐเพื่อชุมชนทั่วประเทศประเทศไทยเป็นประเทศเกษตรกรรมและสิ่งหนึ่งที่อยู่คู่สังคมคือ“ตลาด”ซึ่งเป็นปลายทางของวงจรเกษตรกรรม ทั้งนี้“ตลาดคลองผดุงกรุงเกษม” ที่นายกรัฐมนตรีได้ริเริ่มขึ้นนั้นเป็นมากกว่าตลาดสดทั่วไปแต่จะเป็นแหล่งแลกเปลี่ยนสินค้า จับคู่ธุรกิจกิจกรรมชุมชนท่องเที่ยวในท้องถิ่นไปในตัวปัจจุบันดำเนินการมา 37 ครั้ง 3 ปีแล้ว มียอดผู้ประกอบการกว่า 7,800 ราย และมีผู้เข้าชมกว่า 3.8 ล้านคน และตลาดมียอดการจำหน่ายสั่งซื้อสินค้ามากกว่า 1,900 ล้านบาท โดยจะปิดตลาดลงสิ้นปีนี้ (27 ธันวาคม 2560) ซึ่งได้จัดงานตลาดคลองผดุงฯ ครั้งสุดท้ายนี้ ภายใต้ชื่องาน “สุดยอด SMEs ส่งสุข ส่งท้ายส่งความประทับใจ ตลาดคลองผดุง 2560” ระหว่างวันที่ 12 – 27 ธันวาคมนี้

อย่างไรก็ตามรัฐบาลได้ขยายผลความสำเร็จดังกล่าว ไปสู่ “ตลาดประชารัฐ” ซึ่งได้เปิดตลาดพร้อมกันทั่วประเทศไปแล้ว ตั้งแต่วันที่ 5 ธันวาคมที่ผ่านมาโดยมีผู้เข้าร่วมโครงการทั้งสิ้นมากกว่า 120,000 รายส่วนใหญ่เป็นกลุ่มผู้ค้าในชุมชน ผู้ค้าหาบเร่แผงลอย และเกษตรกร โดยได้นำสินค้าเกษตร ผัก ผลไม้ อาหารพร้อมรับประทาน รวมทั้งสินค้า OTOP และ CPOT (สินค้าทางวัฒนธรรม) เข้าไปจำหน่าย ในตลาดประชารัฐ “คนไทยยิ้มได้” ของกรมการพัฒนาชุมชนและตลาดประชารัฐท้องถิ่นสุขใจของกรมส่งเสริมการปกครองท้องถิ่นทั้งนี้ผลการดำเนินงานจากการเปิด “ตลาดประชารัฐ” พร้อมกัน 6,520 แห่ง ทั่วประเทศ ช่วง 5 – 7 ธันวาคม ที่ผ่านมา มียอดผู้ประกอบการรายใหม่เกือบ 48,000 ราย มีประชาชนชมงานร่วมกิจกรรมและอุดหนุนสินค้า เกือบ 5 แสนคน รวมมูลค่าการค้าขายและสั่งซื้อสินค้าผลิตภัณฑ์ ประมาณ 69 ล้านบาท

พร้อมกันนี้นายกรัฐมนตรียังมีความประทับใจที่ได้รับรายงานว่ามีบางตลาดมีการขยายผลเชื่อมโยงกับแผนพัฒนาของชุมชนของตนเอง เช่น ตลาดน้ำวัดโตนด จังหวัดนนทบุรีได้ก่อตั้งมาจากเงินกองทุนหมู่บ้านและชุมชนเมืองเมื่อ 6 เดือนก่อน และเมื่อร่วมมือกับโครงการตลาดประชารัฐของรัฐบาลทำให้ร้านค้าที่มีแต่เดิม 40 ร้านเพิ่มจำนวนเป็นกว่า100 ร้าน มีประชาชนมาเที่ยวชมและจับจ่ายใช้สอยจนทำรายได้เพิ่มจากปกติวันละ 40,000 บาท เพิ่มเป็น 140,000บาทต่อวันส่งผลให้กลุ่มกรรมการวัดโตนดกลุ่มชมรมตลาดน้ำวัดโตนดกำนันผู้ใหญ่บ้านและกลุ่มชาวสวน ได้มารวมตัวกันช่วยกันบริหารจัดการตลาดดังกล่าวโดยร่วมกันหารือ คิดค้นริเริ่มและสร้างสรรค์เพื่อทำกิจกรรมเสริมใหม่ๆ เป็นการต่อยอดตลาดให้เป็นที่ถูกใจประชาชนมากยิ่งขึ้น

นอกจากนี้ การขับเคลื่อนโครงการตลาดประชารัฐ ในระยะต่อไป จะเน้นนำจุดเด่นในเรื่องของตลาดสะอาด ปลอดภัย และไม่ใช้ภาชนะที่ทำจากโฟมไปเป็นต้นแบบตลาดประชารัฐ และตลาดชุมชนทั่วประเทศ พร้อมกำหนดให้มีผู้บริหารจัดการตลาดประชารัฐพร้อมทั้งจัดฝึกอบรมผู้ประกอบการรายใหม่เพื่อสร้างผู้ประกอบการที่สามารถค้าขายและหาเลี้ยงชีพได้ด้วยตนเอง ตลอดจนคัดเลือกตลาดประชารัฐที่มีศักยภาพ เชื่อมโยงกับการท่องเที่ยว อีกทั้งส่งเสริมกลยุทธ์ด้านการประชาสัมพันธ์ เพื่อนำไปสู่การต่อยอดและส่งเสริมด้านการตลาด ในการขับเคลื่อนเศรษฐกิจฐานรากทั่วประเทศให้เกิดความยั่งยืนต่อไป

การส่งเสริมและการขับเคลื่อนเศรษฐกิจชุมชน นายกรัฐมนตรีได้แนะนำ 2 กิจกรรมสำหรับเชิญชวนประชาชนไปชมและอุดหนุนสินค้า ได้แก่เทศกาลข้าวไทย 2560 (Thai Rice Festival 2017) ณ ลานคนเมือง ศาลาว่าการกรุงเทพมหานคร ระหว่างวันที่ 15 – 20 ธันวาคมนี้ ซึ่งประชาชนสามารถซื้อหาข้าวไทยพันธุ์ต่างๆ จากกลุ่มเกษตรกรทั่วประเทศโดยเฉพาะอย่างยิ่งมีข้าวเพื่อสุขภาพที่เหมาะสำหรับผู้ป่วยโรคเบาหวานและไต โดยมีการนำข้าวพันธุ์ กข.43 ซึ่งมีคุณสมบัติน้ำตาลต่ำมาจำหน่ายอีกด้วยอีกทั้งยังมีการแสดงวัฒนธรรมประเพณีเกี่ยวกับข้าวและภูมิปัญญาวิถีชาวนา ตลอดจนเมนูอาหารข้าวที่น่าสนใจพร้อมแนะนำการใช้ประโยชน์จากข้าวและสินค้าแปรรูปจากข้าวอีกทั้งยังมีงาน OTOP CITY 2017 “ของขวัญจากภูมิปัญญาประชารัฐสร้างโอกาส สร้างอาชีพ สร้างรายได้”ระหว่าง วันที่ 17 – 25 ธันวาคมนี้ ณ อาคารชาเลนเจอร์ 1 – 3 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี

ตอนท้ายนายกรัฐมนตรีได้กล่าวย้ำที่ปรารถนาให้ทุกคนเป็น “คนไทย 4.0” มีความคิดสร้างสรรค์ มีสติปัญญาพร้อมเรียนรู้สังคมและสิ่งแวดล้อมตลอดจนพัฒนาตนเองและติดตามข้อมูลข่าวสารของทางราชการ ซึ่งจะเป็นประโยชน์ต่อการพัฒนาคุณภาพชีวิตของทุกคน และพัฒนาชาติบ้านเมืองให้เจริญก้าวหน้าต่อไป
…………………………………………
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/8784