รัฐบาลไทย-ข่าวทำเนียบรัฐบาล-ผู้ช่วยโฆษกฯ เผย นายกรัฐมนตรีขอบคุณเจ้าหน้าที่ทุกฝ่าย ที่ดูแลอำนวยความสะดวกประชาชน ในช่วงเทศกาลสงกรานต์







                                วันอังคารที่ 18 เมษายน 2560                              





    285  





      พิมพ์    
     
    
















   ผู้ช่วยโฆษกฯ เผย นายกรัฐมนตรีขอบคุณเจ้าหน้าที่ทุกฝ่าย ที่ดูแลอำนวยความสะดวกประชาชน ในช่วงเทศกาลสงกรานต์
 

   พันเอก อธิสิทธิ์ฯ ผู้ช่วยโฆษกประจำสำนักนายกรัฐมนตรีเผย นายกรัฐมนตรีขอบคุณเจ้าหน้าที่ทุกฝ่ายที่ดูแลอำนวยความสะดวกประชาชน ในช่วงเทศกาลสงกรานต์ พร้อมฝากประชาชนสร้างจิตสำนึกในการขับขี่ยานพาหนะด้วยความปลอดภัย เพื่อลดการสูญเสียให้น้อยลง 





   วันนี้ (18 เม.ย. 60) เวลา 13.40 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธาน พันเอก อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี  ได้เปิดเผยว่า พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม ได้รายงานที่ประชุม ครม. รับทราบเกี่ยวกับสถิติอุบัติเหตุและเหตุการณ์ต่าง ๆ ที่เกิดขึ้นในช่วงเทศกาลสงกรานต์ที่ผ่านมา โดยจำนวนผู้กระทำผิดและถูกดำเนินคดีในช่วงเทศกาลสงกรานต์ตั้งแต่วันที่ 11 – 17 เมษายน 2560 รวมทั้งสิ้น จำนวน 709,441 ราย มีการยึดจักรยานยนต์ จำนวน 5,677 คัน ยึดรถยนต์ส่วนบุคคลและรถโดยสารสาธารณะ จำนวน 1,835 คัน และมีการจับกุมผู้กระทำผิดกฎหมายตามนโยบายรัฐบาล จำนวน 914,748 ราย ซึ่งเพิ่มขึ้นมากกว่าปี 2559 จำนวน 204,748 ราย

สำหรับจำนวนการเกิดอุบัติเหตุตั้งแต่วันที่ 11 – 17 เมษายน 2560 มีการเกิดอุบัติเหตุรวมทั้งสิ้น 3,690 ครั้ง มีผู้เสียชีวิต จำนวน 390 คน บาดเจ็บ จำนวน 3,808 ราย ทั้งนี้ สาเหตุที่เกิดอุบัติเหตุสูงสุดเกิดจากการเมาสุราแล้วขับขี่ยานพาหนะ รวมทั้งมีการขับรถเร็วเกิดกว่ากฎหมายกำหนด และมีการขับรถตัดหน้ากันอย่างกระชั้นชิด โดยประเภทรถที่เกิดอุบัติเหตุมากที่สุดยังคงเป็นรถจักรยานยนต์ รองลงมาคือรถกระบะหรือรถปิ๊กอัพ ส่วนพฤติกรรมเสี่ยงที่ทำให้เสียชีวิตและบาดเจ็บมากที่สุดคือการขับขี่รถจักรยานยนต์โดยไม่สวมหมวกนิรภัย การเมาสุราแล้วขับขี่ยานพาหนะ การขับรถเร็วเกิดกว่ากฎหมายกำหนด และการขับรถตัดหน้ากันอย่างกระชั้นชิด

ทั้งนี้ นายกรัฐมนตรี ได้แสดงความขอบคุณเจ้าหน้าที่ทุกฝ่ายที่เกี่ยวข้อง รวมถึงอาสาสมัครกว่า 300,000 นาย ที่เสียสละในการดูแลอำนวยความสะดวกให้กับประชาชนในช่วงวันหยุดราชการและเทศกาลสงกรานต์ที่ผ่านมาก โดยสั่งการหน่วยงานที่เกี่ยวข้องหาสาเหตุเพิ่มเติมที่ทำให้เกิดอุบัติเหตุเพิ่มขึ้นดังกล่าว เพื่อนำข้อมูลที่ได้มาศึกษาเพื่อหาแนวทางแก้ไขต่อไป โดยให้ประชาชนได้รับผลกระทบน้อยที่สุด

พร้อมทั้งได้กล่าวฝากให้ประชาชนทุกคนนำข้อมูลต่าง ๆ ดังกล่าวมาช่วยกันสร้างจิตสำนึก และเป็นอุทาหรณ์ในการขับขี่ยาพาหนะด้วยความปลอดภัย เพื่อลดสถิติในการสูญเสียให้น้อยลง
 
-------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/3120