รัฐบาลไทย-ข่าวทำเนียบรัฐบาล-เลขาธิการองค์การการบินพลเรือนระหว่างประเทศ เข้าเยี่ยมคารวะนายกรัฐมนตรี







                                วันพุธที่ 20 ธันวาคม 2560                              





    303  





      พิมพ์    
     
    
















   เลขาธิการองค์การการบินพลเรือนระหว่างประเทศ เข้าเยี่ยมคารวะนายกรัฐมนตรี
 

   เลขาธิการองค์การการบินพลเรือนระหว่างประเทศ เข้าเยี่ยมคารวะนายกรัฐมนตรี 





   วันนี้ (20 ธันวาคม 2560) เวลา 08.30 น. นางฟาง หลิว (Dr. Fang Liu) เลขาธิการองค์การการบินพลเรือนระหว่างประเทศ (General Secretary, International Civil Aviation Organization – ICAO) เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ในโอกาสเข้าร่วมการประชุมสัมมนาระดับภูมิภาคเพื่อนำเสนอแผนงานเกี่ยวกับการรักษาความปลอดภัยด้านการบินระดับโลก (Global Aviation Security Plan: GASeP) ณ ห้อง Riverside 4 โรงแรมรอยัล ออคิด  เชอราตัน กรุงเทพฯ

นายกรัฐมนตรีกล่าวขอบคุณ ICAO ที่ได้มีการทำงานร่วมมือกันอย่างใกล้ชิดกับไทยมาโดยตลอด จนสามารถแก้ไขข้อบกพร่องที่มีนัยสำคัญความปลอดภัยด้านการบินพลเรือน (Significant Safety Concern: SSC) ได้สำเร็จ เป็นผลให้ประเทศไทยถูกถอดออกจากรายชื่อประเทศที่มีความเสี่ยงด้านความปลอดภัยด้านการบินพลเรือน (ปลดธงแดง) ตั้งแต่วันที่ 6 ตุลาคม 2560  ทั้งนี้ ไทยในฐานะสมาชิกของ ICAO และเป็นส่วนหนึ่งของประชาคมการบินพลเรือนระหว่างประเทศ มุ่งมั่นที่จะรักษาความสำเร็จนี้ และปฏิบัติตามพันธกรณีระหว่างประเทศ เพื่อรักษามาตรฐานความปลอดภัยด้านการบินไทยและยกระดับการบินพลเรือนไทยให้มีมาตรฐานทัดเทียมกับระดับสากล รวมทั้งจะดูแลให้อุตสาหกรรมสายการบินทั้ง สายการบินเต็มรูปแบบและสายการบินต้นทุนต่ำ สามารถเข้าถึงเทคโนโลยีและปฏิบัติตามกฎระเบียบความปลอดภัยอย่างเข้มงวด 

นายกรัฐมนตรียังได้กล่าวถึงแผนการพัฒนาเศรษฐกิจของประเทศ โดยหนึ่งในแผนงานคือ การผลักดันให้ไทยสู่การเป็นศูนย์กลางการบิน (Aeropolis) และศูนย์ซ่อมบำรุงอากาศยาน (MRO) ของภูมิภาค โดยมีเชื่อมโยงของสนามบินสำคัญทั้ง ท่าอากาศยานนานาชาติสุวรรณภูมิ สนามบินดอนเมือง และสนามบินอูตะเภา ซึ่งการพัฒนาโครงสร้างพื้นฐานซึ่งมีส่วนสำคัญในการสร้างความเชื่อมโยง (connectivity) สนับสนุนการเดินทาง การค้า การลงทุนและการท่องเที่ยว และผลักดันเศรษฐกิจของประเทศให้มีการเติบโตเพื่อให้ไทยสามารถก้าวพ้นกับดับประเทศรายได้ปานกลางได้

โอกาสนี้ เลขาธิการองค์การการบินพลเรือนระหว่างประเทศ ได้กล่าวแสดงประทับใจภาวะผู้นำและวิสัยทัศน์ของนายกรัฐมนตรี ที่ให้ความสำคัญต่อการบินพลเรือนโดยให้เป็นวาระแห่งชาติ ทำให้ไทยประสบความสำเร็จในการแก้ไขปัญหาข้อบกพร่องด้านความปลอดภัยทางการบินอย่างรวดเร็ว ส่งผลโดย ICAO ได้ถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบินพลเรือน (ปลดธงแดง) และมั่นใจว่าอุตสาหกรรมการบินพลเรือนของไทยจะประสบความสำเร็จตามที่รัฐบาลไทยได้ตั้งเป้าหมายไว้ ในการสนับสนุนการท่องเที่ยวของไทยและภูมิภาคและการเติบโตทางเศรษฐกิจ

เลขาธิการองค์การการบินพลเรือนระหว่างประเทศ ยังได้กล่าวว่า สถาบันการฝึกอบรมและการพัฒนาทักษะความเป็นมืออาชีพให้แก่บุคลากรด้านการบินพลเรือนมีความสำคัญและต้องดำเนินควบคู่ไปพร้อมๆ กับการพัฒนาโครงสร้างพื้นฐานและการกำหนดแผนหลักการพัฒนาโครงสร้างพื้นฐาน โดยเล็งเห็นว่าไทยสามารถพัฒนาทักษะและฝึกอบรมบุคคลากรด้านการบินพลเรือนเพื่อเป็นบุคคลกรสำคัญในอุตสาหกรรมการบินพลเรือนของไทยและภูมิภาค ซึ่งเป็นหนึ่งภูมิภาคที่อุตสาหกรรมการบินและการขนส่งทางอากาศมีความเติบโตอย่างรวดเร็วด้วย
 
*****************



ที่มา : http://www.thaigov.go.th/news/contents/details/8886