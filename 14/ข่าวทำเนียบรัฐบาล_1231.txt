รัฐบาลไทย-ข่าวทำเนียบรัฐบาล-รมต.นร. สุวพันธุ์ฯ เป็นประธานการประชุมคณะกรรมการส่งเสริมคุณธรรมแห่งชาติ ครั้งที่ 5/2560







                                วันพฤหัสบดีที่ 21 ธันวาคม 2560                              





    268  





      พิมพ์    
     
    
















   รมต.นร. สุวพันธุ์ฯ เป็นประธานการประชุมคณะกรรมการส่งเสริมคุณธรรมแห่งชาติ ครั้งที่ 5/2560
 

   รมต.นร. สุวพันธุ์ฯ เป็นประธานการประชุมคณะกรรมการส่งเสริมคุณธรรมแห่งชาติ พร้อมมีมติเห็นชอบในการ จัดทำเกณฑ์คัดเลือกองค์กร ชุมชน อำเภอ และจังหวัดคุณธรรมต้นแบบ โดยร่วมบูรณาการส่งเสริมคุณธรรม 





             วันนี้ (21 ธันวาคม 2560) เวลา 13.30 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล  นายสุวพันธุ์  ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการส่งเสริมคุณธรรมแห่งชาติ ครั้งที่ 5/2560 ซึ่งสรุปสาระสำคัญ ดังนี้
          ที่ประชุมได้พิจารณาและมีมติเห็นชอบในการจัดทำเกณฑ์การคัดเลือกองค์กร ชุมชน อำเภอ และจังหวัดคุณธรรม เพื่อใช้ในการประเมินและประกาศยกย่องให้เป็นแบบอย่างแก่หน่วยงานอื่น ๆ ในปี 2561 ตามที่คณะอนุกรรมการคัดเลือกชุมชน องค์กร หน่วยงาน และจังหวัดคุณธรรมเสนอ โดยมีเกณฑ์การคัดเลือกแบ่งออกเป็น 3 ระดับ ได้แก่ 1. ระดับส่งเสริมคุณธรรม ต้องมีเจตนารมณ์ร่วมกัน โดยกำหนดเป้าหมาย “ปัญหาที่อยากแก้” และ “ความดีที่อยากทำ” ซึ่งปัจจุบันมีชุมชนส่งเสริมคุณธรรมอยู่แล้วกว่า 10,000 แห่งทั่วประเทศ  2. ระดับคุณธรรม ต้องมีการดำเนินงานจนเกิด  ผลสำเร็จตามคุณธรรมเป้าหมาย พร้อมมีการติดตามประเมินผลเพื่อพัฒนา ปรับปรุง และให้มีการประกาศยกย่อง เชิดชูบุคคล ชุมชน องค์กร หน่วยงานคุณธรรม และ 3. ระดับคุณธรรมต้นแบบ ต้องเกิดความสำเร็จตามแผนพัฒนาส่งเสริมคุณธรรมในมิติศาสนา หลักปรัชญาเศรษฐกิจพอเพียง และวิถีวัฒนธรรม อีกทั้งมีองค์ความรู้ สามารถเป็นแหล่งเรียนรู้ที่นำไปสู่การขยายผลได้อีกด้วย
          นอกจากนี้ ที่ประชุมได้พิจารณาและมีมติเห็นชอบ ให้มีการจัดประชุมติดตามการขับเคลื่อนแผนแม่บทฯ “ประชารัฐร่วมใจ ขับเคลื่อนสังคมไทยสู่สังคมคุณธรรม พอเพียง วินัย สุจริต จิตอาสา” ใน 4 ภูมิภาคทั่วประเทศ โดยนำเสนอแนวคิดการขับเคลื่อนแผนแม่บทส่งเสริมคุณธรรมแห่งชาติ สู่การปฏิบัติในพื้นที่ อีกทั้งนำเสนอผลการดำเนินงานของจังหวัด หน่วยงาน องค์กร และชุมชนคุณธรรมต้นแบบ ที่ประสบความสำเร็จในการส่งเสริมคุณธรรม เป็นที่ประจักษ์ต่อสังคมมาแลกเปลี่ยนความคิดเห็นซึ่งกันและกัน ระหว่างหน่วยงานต่างๆ ทั้งภาครัฐ ภาคเอกชน และภาคประชาชน เพื่อให้ทุกภาคส่วนเกิดความรู้ความเข้าใจ พร้อมสามารถขับเคลื่อนแผนแม่บทฯ ได้อย่างมีประสิทธิภาพ และเกิดการบูรณาการส่งเสริมคุณธรรมในพื้นที่ของทุกภาคส่วน ภายใต้แผนแม่บทฯ รวมทั้งส่งเสริมให้เกิดองค์กร ชุมชน อำเภอ และจังหวัดคุณธรรมต้นแบบในพื้นที่เพิ่มมากขึ้น ทั่วประเทศต่อไป
          ตอนท้ายของการประชุมได้พิจารณาและมีมติเห็นชอบในหลักการเพื่อจัดงานสมัชชาคุณธรรมแห่งชาติ ครั้งที่ 9 ภายใต้แนวคิดหลัก “ยึดมั่นประโยชน์ส่วนรวมมากกว่าประโยชน์ส่วนตน สุจริต จิตอาสา” โดยมอบศูนย์คุณธรรม (องค์การมหาชน) ไปดำเนินการ และประสานความร่วมมือกับ 5 กระทรวงหลักในคณะกรรมการส่งเสริมคุณธรรมแห่งชาติ ได้แก่ กระทรวงวัฒนธรรม กระทรวงมหาดไทย กระทรวงการพัฒนาสังคมและความมั่นคงของมนุษย์ กระทรวงศึกษาธิการ และกระทรวงสาธารณสุข พร้อมเชิญชวนหน่วยงาน และองค์กรอื่น ๆ ทั้งในส่วนกลางและส่วนภูมิภาค เข้าร่วมเป็นองค์กรภาคีสมัชชาคุณธรรม เพื่อรวมพลังหน่วยงาน และองค์กรของทุกภาคส่วน ในการสร้างภูมิคุ้มกันด้านคุณธรรมแก่ประชาชน เพื่อรองรับการเปลี่ยนแปลงทางเศรษฐกิจและการเมืองของสังคมไทยในอนาคตได้อย่างยั่งยืน
 
.............................................................................
 

กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/8917