รัฐบาลไทย-ข่าวทำเนียบรัฐบาล-นายกรัฐมนตรีอวยพรปีใหม่ ขอให้ปีหน้าเป็นปีแห่งความสำเร็จ ขอให้ทุกคนมีความสุข เดินทางปลอดภัย







                                วันอังคารที่ 26 ธันวาคม 2560                              





    466  













   นายกรัฐมนตรีอวยพรปีใหม่ ขอให้ปีหน้าเป็นปีแห่งความสำเร็จ ขอให้ทุกคนมีความสุข เดินทางปลอดภัย
 

   นายกรัฐมนตรีอวยพรปีใหม่ ขอให้ปีหน้าเป็นปีแห่งความสำเร็จ ขอให้ทุกคนมีความสุข เดินทางปลอดภัย 





   วันนี้ ( 26 ธันวาคม 2560) เวลา 12.45 น ณ สถาบันการพลศึกษาวิทยาเขตสุโขทัย จังหวัดสุโขทัย พลเอกประยุทธ์ จันทร์โอชา นายกรัฐมนตรีแถลงข่าวภายหลังการประชุมคณะรัฐมนตรีอย่างเป็นทางการนอกสถานที่ครั้งที่ 4/2560 ถึงของขวัญปีใหม่ที่รัฐบาลเตรียมให้แก่ประชาชนว่า รัฐบาลมีความมุ่งมั่นในการทำอะไรเพื่อประชาชน จะเรียกว่าเป็นของขวัญปีใหม่ก็ได้เพราะบางกิจกรรมได้เริ่มดำเนินการในช่วงนี้แล้ว และบางกิจกรรมจะเกิดขึ้นหลังปีใหม่ ถือว่าสิ่งเหล่านี้เป็นของขวัญที่ทำให้ ที่จริงแล้วไม่ต้องให้มองว่าเป็นแค่ของขวัญปีใหม่     แต่เป็นสิ่งที่รัฐบาลมีเจตนารมณ์มุ่งมั่นที่จะทำเพื่อวางพื้นฐานอนาคตในหลายอย่าง คือการปฏิรูปทั้งระบบราชการ งบประมาณ กฎหมาย และวิธีการทำงาน ตลอดจนยกระดับเพิ่มขีดความสามารถให้กับระบบราชการทั้งในท้องถิ่นและทุกกระทรวง ทบวง กรม ภายใต้การบูรณาการของผู้ว่าราชการจังหวัด อย่างไรก็ตาม แต่ละกระทรวงได้ส่งรายงานเรื่องของขวัญปีใหม่ที่จะทำให้ประชาชนแล้ว แต่ยังไม่ครบทุกกระทรวง
                                  
โดยนายกรัฐมนตรีได้กล่าวอวยพรปีใหม่ให้แก่คนไทยและประเทศว่า อยากให้ทุกอย่างในปีหน้าเป็นปีแห่งความสำเร็จ เป็นปีแห่งการเปลี่ยนแปลง เป็นปีแห่งการเตรียมการไปสู่ประชาธิปไตยที่มีธรรมาภิบาล ซึ่งตรงนี้จะทำฝ่ายเดียวไม่ได้ และหวังว่าทุกคนคงจะร่วมกันอวยพร และร่วมกันกระทำปฏิบัติร่วมกันทั้งกาย วาจา ใจ ลดความขัดแย้งสร้างความปรองดอง อย่าให้ต้องบังคับใช้กฎหมายจนมากเกินไป ในโอกาสปีใหม่นี้ใครคิดหวังสิ่งใดก็ขอให้สมความมุ่งมั่นทุกประการ สิ่งสำคัญที่สุดขอให้ทุกคนมีความสุขมีความปลอดภัยในการเดินทางไปท่องเที่ยวให้เป็นครอบครัวที่อบอุ่น เช่น การกราบขอพรพ่อแม่ ให้ทุกคนอยู่ดีมีสุข สิ่งนี้คือความหวังของตนเองในปีใหม่ และไม่ต้องการอะไรตอบแทน
ส่วนมาตรการดูแลความปลอดภัยในช่วงเทศกาลปีใหม่ นายกรัฐมนตรีกล่าวว่า รัฐบาลมีหลายมาตรการ แต่ต้องเรียนว่า ทุกอย่าง 90% ขึ้นอยู่คนขับรถที่จะต้องดูแลรถของตัวเองทั้งรถโดยสารและรถส่วนตัว การพักผ่อนอย่างเพียงพอ ทั้งนี้ คนขับรถโดยสารที่มีการขับหลายกะมีโอกาสเกิดอันตราย รวมถึงการกินยาบำรุงเพื่อให้ขับรถนาน และขอให้คนขับนึกถึงชีวิตที่ผู้โดยสารด้วย สำหรับการดำเนินการของเจ้าหน้าที่จะมีการวางจุดดูแลอย่างเช่นปีที่ผ่านมา และเพิ่มในจุดเสี่ยงให้มากขึ้น ซึ่งต้องระดมสรรพกำลังทั้งหมดโดยเฉพาะเส้นทางรอง ที่ผ่านมาจะเกิดอุบัติเหตุมากกว่าเส้นทางหลัก เนื่องจากมีการใช้ความเร็วมากขึ้น จึงจะต้องระดมเจ้าหน้าที่ดูแลในจุดดังกล่าว และจะมีมาตรการเสริมอาจจะมีการเปิดช่องทางพิเศษให้รถวิ่งสวนเลนในบางช่วง ส่วนการจอดพักรถในสถานที่ต่าง ๆ ไม่ว่าจะริมถนนหรือปั้มน้ำมัน อย่าจอดล้ำเส้นถนนเข้ามาเพราะจะเป็นอันตราย โดยเฉพาะกลางคืนต้องแสดงสัญลักษณ์ให้ชัดเจนด้วย
                                  
นายกรัฐมนตรี กล่าวต่อไปว่า ได้มีการประชุมกับทุกหน่วยงานเรื่องการเตรียมกำลังพล เครื่องมือให้พร้อม เพื่อให้สามารถช่วยเหลือเมื่อเกิดอุบัติเหตุโดยเร็วเพื่อช่วยชีวิตคน พร้อมขอร้องเจ้าของผู้ประกอบการรถโดยสาร และเจ้าของรถส่วนตัวต้องมีความรับผิดชอบ ต้องรู้จักยับยั้งชั่งใจไม่คึกคะนองไม่เมา ไม่ง่วง ไม่ขับรถเร็วจนเกินกฎหมายกำหนด ผู้โดยสารก็ต้องดูแลคนขับด้วย รวมถึงการใช้โทรศัพท์ เล่นไลน์ในรถก็ยังมีอยู่ ขอให้หยุด และจะเข้มงวดผู้ขับขี่รถมอเตอร์ไซด์ให้สวมหมวกนิรภัย รถยนต์กำชับการคาดเข็มขัด ขออย่าต่อว่าเจ้าหน้าที่ในเมื่อทุกคนต้องการความปลอดภัย โดยเจ้าหน้าที่จะระมัดระวังในการใช้กฎหมายให้ความเป็นธรรม ต้องไม่กลั่นแกล้ง และไม่มีการเรียกรับผลประโยชน์  ส่วนการนั่งหลังกระบะท้ายที่มีการขออนุโลมก็ระวังอย่าไปนั่งบนขอบกระบะ และคนขับต้องระวังเวลาเบรก
                      
พร้อมกันนี้ นายกรัฐมนตรีได้กล่าว ขอบคุณประชาชนทุกคน ซึ่งเวลาเห็นรอยยิ้มก็มีความสุขมีกำลังใจในการทำงานเพื่อประชาชนต่อไป และเป็นกำลังใจในการทำงาน พร้อมกล่าวสัญญากับทุกคนว่า ในปีหน้าจะเป็นนายกรัฐมนตรีที่อารมณ์ดีตลอดเวลา ถึงแม้ว่าจะมีคนพยายามจะทำให้หงุดหงิดก็ตาม ก็จะไม่หงุดหงิดตามอีกแล้ว ซึ่งได้สัญญากับตัวเองไว้แล้ว จะพยายามทำให้ดีที่สุด
---------------------------------------------------------------- 



ที่มา : http://www.thaigov.go.th/news/contents/details/9038