รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ ให้สัมภาษณ์การขับเคลื่อนเรื่องของกองทุนหมู่บ้าน เพื่อเศรษฐกิจฐานรากของชุมชนในปี 2561







                                วันศุกร์ที่ 29 ธันวาคม 2560                              





    216  













   รมต.นร.สุวพันธุ์ฯ ให้สัมภาษณ์การขับเคลื่อนเรื่องของกองทุนหมู่บ้าน เพื่อเศรษฐกิจฐานรากของชุมชนในปี 2561
 

   รมต.นร.สุวพันธุ์ฯ ให้สัมภาษณ์การขับเคลื่อนเรื่องของกองทุนหมู่บ้าน เพื่อเศรษฐกิจฐานรากของชุมชนในปี 2561 





วันนี้ (28 ธันวาคม 2560) เวลา 14.30 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี ให้สัมภาษณ์สื่อมวลชน สรุปสาระสำคัญ ดังนี้
        โอกาสนี้ รัฐมนตรีประจำสำนักนายกรัฐมนตรี ได้ให้สัมภาษณ์ในเรื่องของกองทุนหมู่บ้านเพื่อเศรษฐกิจฐานรากของชุมชนในปี 2561 ว่า มีแนวทางการดำเนินการอยู่ใน 2 มิติ มิติแรกคือ มิติในงานที่ค้างอยู่ในช่วงปี 2557 เป็นต้นมา โดยมีการเร่งรัดดำเนินการให้แล้วเสร็จ เช่น (1) เรื่องของการประเมินศักยภาพ โดยรายงานผลความก้าวหน้าให้ทราบเป็นระยะ ๆ (2) เรื่องของการฟื้นฟูขีดความสามารถของกองทุนหมู่บ้าน เนื่องจากมีกองทุนหมู่บ้านอยู่ประมาณ 5 หมื่นกองทุน ที่ยังไม่ได้รับการเพิ่มทุนระยะที่ 3 หรือเงินล้านที่ 2 เนื่องมาจากการบริหารจัดการที่ต่ำกว่าเกณฑ์มาตรฐานที่กำหนดไว้ ดังนั้นจะต้องมีการฟื้นฟูและเร่งดำเนินการแก้ไขโดยเร็วที่สุด (3) เรื่องของงานโครงการประชารัฐ 2 โครงการจำนวน 15,000 - 35,000 ล้านบาท โดยมีบางโครงการยังไม่ได้เสนอโครงการมา หรือเสนอมาแล้วเปลี่ยนโครงการ อันสืบเนื่องมาจากสภาพแวดล้อมที่เปลี่ยนแปลงไป หรือเห็นทิศทางใหม่ที่กำลังจะดำเนินการ ซึ่งสามารถทำการเปลี่ยนแปลงได้ แต่จะต้องดำเนินการแล้วเสร็จสิ้น ก่อนวันที่ 31 มกราคม 2561
          ทั้งนี้ ในส่วนของการดำเนินงานในเรื่องใหม่ที่จะต้องเร่งดำเนินการคือ การเตรียมความพร้อมของกองทุนหมู่บ้าน โดยรัฐบาลมีนโยบายที่ชัดเจนในการที่จะกระจายรายได้ลงไปในต่างจังหวัดไปยังภูมิภาคและกลุ่มจังหวัด ดังนั้น กองทุนหมู่บ้านอาจถูกใช้เป็นเครื่องมือหนึ่งในอนาคต เพราะกองทุนหมู่บ้านต้องถูกใช้รองรับงานที่รัฐบาลจะมอบหมายให้ โดยต้องมีการเตรียมความพร้อมในด้านต่าง ๆ เช่น การเตรียมความพร้อมเรื่องของความรู้ และในเรื่องแนวทางในการทำเกษตรกรรม การค้าชุมชน การท่องเที่ยวชุมชน และการท่องเที่ยวในเมืองรองต่าง ๆ ทั่วประเทศ เช่น จังหวัดลำปาง สกลนคร กาญจนบุรี ระยอง และสุพรรณบุรี เป็นต้น รวมทั้งในเรื่องของเกษตรชุมชน ซึ่งเป็นการกระจายรายได้ลงไปยังต่างจังหวัดได้ทั่วถึงมากยิ่งขึ้นและเพิ่มคุณภาพชีวิตที่ดีแก่ชุมชน
 
********************************
กลุ่มประชาสัมพันธ์และเผยแพร่ สำนักโฆษก 



ที่มา : http://www.thaigov.go.th/news/contents/details/9106