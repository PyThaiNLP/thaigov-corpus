รัฐบาลไทย-ข่าวทำเนียบรัฐบาล-นายกฯ ดีใจการจับจ่ายช่วงปีใหม่คึกคัก คาดยอดเงินหมุนเวียน 5.7 หมื่นลบ. ชี้สัดส่วนการท่องเที่ยวต่างจังหวัดและกลับบ้านเพิ่มขึ้น มุ่งทำกิจกรรมเพื่อครอบครัว ไหว้พระทำบุญ สังสรรค์กับญาติ







                                วันอาทิตย์ที่ 31 ธันวาคม 2560                              





    289  





      พิมพ์    
     
    
















   นายกฯ ดีใจการจับจ่ายช่วงปีใหม่คึกคัก คาดยอดเงินหมุนเวียน 5.7 หมื่นลบ. ชี้สัดส่วนการท่องเที่ยวต่างจังหวัดและกลับบ้านเพิ่มขึ้น มุ่งทำกิจกรรมเพื่อครอบครัว ไหว้พระทำบุญ สังสรรค์กับญาติ
 

   นายกฯ ดีใจการจับจ่ายช่วงปีใหม่คึกคัก คาดยอดเงินหมุนเวียน 5.7 หมื่นลบ. ชี้สัดส่วนการท่องเที่ยวต่างจังหวัดและกลับบ้านเพิ่มขึ้น มุ่งทำกิจกรรมเพื่อครอบครัว ไหว้พระทำบุญ สังสรรค์กับญาติ 





            วันนี้ (31 ธันวาคม 2560) พลเอก ประยุทธ์ จันทร์โอชา นายกรัฐมนตรี ได้รับรายงานว่า การจับจ่ายใช้สอยของพี่น้องประชาชนทั่วประเทศในช่วงวันหยุดเทศกาลปีใหม่เป็นไปอย่างคึกคัก โดยเฉพาะที่ตลาดสดและห้างสรรพสินค้า โดยประชาชนที่กลับไปเยี่ยมบ้านและพักผ่อนในวันหยุดได้ออกไปซื้ออาหารสด เพื่อนำไปปรุงรับประทานกับครอบครัว ซึ่งในปีนี้มีราคาไม่แพง ทั้งเนื้อสัตว์ อาหารทะเล ผักและผลไม้ ส่วนหนึ่งเป็นเพราะกระทรวงพาณิชย์ได้ควบคุมราคาอย่างเหมาะสม

            “นายกฯ ดีใจที่เห็นบรรยากาศเช่นนี้ โดยรัฐบาลพยายามออกมาตรการต่าง ๆ ที่จะช่วยกระตุ้นกำลังซื้อให้กับประชาชน เช่น โครงการบัตรสวัสดิการแห่งรัฐ ช่วยสนับสนุนค่าครองชีพและการเดินทาง หรือช้อปช่วยชาติ ที่แม้ว่าในปีนี้จะออกมาเร็วกว่าปีก่อน ๆ แต่ผู้ประกอบการก็มีแนวทางส่งเสริมการขายไปตลอดทั้งช่วงเทศกาล”

            นอกจากนี้ ยังพบว่า มีประชาชนเดินทางไปท่องเที่ยวต่างจังหวัดและกลับภูมิลำเนาในสัดส่วนเพิ่มขึ้น เพราะให้ความสำคัญกับครอบครัวมากกว่าการทำกิจกรรมที่ไม่จำเป็นอื่น ๆ โดยนิยมไปทำบุญไหว้พระ สังสรรค์กับญาติมิตร และซื้อของขวัญของฝากให้แก่ผู้อื่น โดยธนาคารออมสินได้คาดการณ์ว่าพี่น้องประชาชน โดยเฉพาะผู้มีรายได้น้อยจะจับจ่ายใช้สอยรวมกันประมาณ 57,000 ล้านบาท เฉลี่ยต่อคนอยู่ที่ 3,765 บาท ในช่วงเทศกาลนี้

            อย่างไรก็ตาม นายกรัฐมนตรีเป็นห่วงเรื่องการขับขี่ยานพาหนะและการเดินทาง โดยขอให้ทุกคนใช้ความระมัดระวัง ช่วยตักเตือนกันเองภายในครอบครัว และปฏิบัติตามคำแนะนำของเจ้าหน้าที่ เพื่อป้องกันอันตรายแก่ชีวิตและทรัพย์สินที่อาจเกิดขึ้นได้ทุกเวลา
 
******************************



ที่มา : http://www.thaigov.go.th/news/contents/details/9134