รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุม คนร. รับทราบความคืบหน้าการแก้ไขปัญหารัฐวิสาหกิจ พร้อมปรับ SME Bank ออกจากแผนฟื้นฟู







                                วันพุธที่ 19 เมษายน 2560                              





    595  





      พิมพ์    
     
    
















   นายกรัฐมนตรีเป็นประธานประชุม คนร. รับทราบความคืบหน้าการแก้ไขปัญหารัฐวิสาหกิจ พร้อมปรับ SME Bank ออกจากแผนฟื้นฟู
 

   นายกรัฐมนตรีเป็นประธานประชุม คนร. ครั้งที่ 2/60 รับทราบความคืบหน้าการแก้ไขปัญหารัฐวิสาหกิจ 7 แห่ง กำชับให้กระทรวงเจ้าสังกัดกำกับ ติดตามการดำเนินงานในด้านต่างๆ ของรัฐวิสาหกิจทั้ง 7 แห่งให้เป็นไปตามมติ คนร. พร้อมปรับ SME Bank ออกจากแผนฟื้นฟู 





วันนี้ (19 เม.ย.60) เวลา 09.30 น. ณ ห้องสีเขียว ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายรัฐวิสาหกิจ ครั้งที่ 2/2560 ร่วมกับผู้ที่เกี่ยวข้อง โดยภายหลังการประชุม นายเอกนิติ นิติทัณฑ์ประภาศ ผู้อำนวยการสำนักงานคณะกรรมการนโยบาย รัฐวิสาหกิจ (สคร.) กรรมการและเลขานุการ คนร. และคณะ ได้แถลงผลการประชุม สรุปสาระสำคัญดังนี้  
 
คนร. รับทราบเป้าหมายการแก้ไขปัญหาในปี 2560 และความคืบหน้าการดำเนินงานแก้ไขปัญหา
ของรัฐวิสาหกิจทั้ง 7 แห่ง โดยสรุปเป็นรายสาขาได้ดังนี้

1) สาขาสถาบันการเงินเฉพาะกิจของรัฐ ได้แก่ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) และธนาคารอิสลามแห่งประเทศไทย (ธอท.) คนร. รับทราบความคืบหน้าการแก้ไขปัญหาของ ธพว. โดยส่วนใหญ่มีผลการดำเนินงานเป็นไปตามแผน โดย ธพว. มีผลการดำเนินงานที่ดีขึ้นทั้งในส่วนของการปล่อยสินเชื่อใหม่ และการบริหารหนี้ที่ไม่ก่อให้เกิดรายได้ (NPLs) ซึ่งเป็นไปตามเป้าหมายของแผนการแก้ไขปัญหา ทั้งนี้ หาก ธพว. ดำเนินการได้ดีตามแผนต่อไป ให้คณะอนุกรรมการกลั่นกรองแผนการแก้ไขปัญหารัฐวิสาหกิจพิจารณาให้กระทรวงการคลังเป็นผู้ทำหน้าที่กำกับและติดตามการดำเนินงานของ ธพว. ตามปกติ ในส่วนของ ธอท. มีผลการดำเนินงานที่ล่าช้ากว่าเป้าหมาย และให้เร่งเจรจาพันธมิตรให้แล้วเสร็จภายในเดือนมิถุนายน 2560 ก่อนการเพิ่มทุนให้แก่ ธอท.
 
2) สาขาสื่อสาร ได้แก่ บริษัท ทีโอที จำกัด (มหาชน) (บมจ. ทีโอที) และบริษัท กสท โทรคมนาคม จำกัด (มหาชน) (บมจ. กสท) คนร. เห็นชอบในหลักการให้ บมจ. ทีโอที และ บมจ. กสท จัดตั้งบริษัทลูก ได้แก่ บริษัท โครงข่ายบรอดแบนด์แห่งชาติ จำกัด (NBN) และบริษัท โครงข่ายระหว่างประเทศและศูนย์ข้อมูลอินเทอร์เน็ต จำกัด (NGDC) ตามที่กระทรวงดิจิทัลเพื่อเศรษฐกิจและสังคมเสนอ เพื่อแก้ไขปัญหาของ บมจ. ทีโอที และ บมจ. กสท และก้าวสู่ความสามารถในการแข่งขันโดยการลดความซ้ำซ้อนในการลงทุนในระยะยาว โดยให้บริษัทที่จะจัดตั้งมีประสิทธิภาพในการบริหารงานเทียบเท่ากับบริษัทเอกชนเพื่อสร้างความยั่งยืนในการประกอบธุรกิจในอนาคต โดยให้เสนอตามขั้นตอนการจัดตั้งบริษัทลูกต่อไป และมอบหมายให้กระทรวงดิจิทัลเพื่อเศรษฐกิจและสังคมกำกับดูแล  ให้ บมจ. ทีโอที และ บมจ. กสท ปรับปรุงแผนการแก้ไขปัญหาองค์กรให้สอดคล้องกับนโยบายของกระทรวงภายในเดือนพฤษภาคม 2560 และการจัดตั้งบริษัทลูกข้างต้นให้แล้วเสร็จโดยเร็ว และได้รับทราบการดำเนินโครงการ Internet หมู่บ้านของ บมจ. ทีโอที โดยคาดว่าจะดำเนินการในช่วงแรกภายในเดือนพฤษภาคม 2560 และแล้วเสร็จทั้งหมด 2,500 – 3,000 หมู่บ้าน ภายในปีนี้ ซึ่ง บมจ. ทีโอที สามารถประหยัดต้นทุนในโครงการได้ประมาณ 1,000 ล้านบาท
 
3) สาขาขนส่งได้แก่ องค์การขนส่งมวลชนกรุงเทพ (ขสมก.) การรถไฟแห่งประเทศไทย (รฟท.) และบริษัท การบินไทย จำกัด (มหาชน) (บกท.) คนร. รับทราบความคืบหน้าการดำเนินการแก้ไขปัญหาของ ขสมก. รฟท. และ บกท. โดยส่วนใหญ่มีผลการดำเนินงานล่าช้ากว่าแผน โดย คนร. เน้นย้ำให้ บกท. เพิ่มประสิทธิภาพการบริหารจัดการรายได้เพิ่มเติม โดยทำการตลาดเชิงรุกมากขึ้น และควบคุมค่าใช้จ่ายอย่างต่อเนื่อง  พร้อมกับให้ รฟท. ดำเนินโครงการต่างๆ ให้เป็นไปตามกำหนดการ และผลักดันให้มีการบริหารทรัพย์สิน (ที่ดิน) ของ รฟท. ให้ชัดเจนและเป็นรูปธรรม เพื่อช่วยแก้ไขปัญหาหนี้คงค้างทั้งหมดได้  และให้ ขสมก. เร่งจัดซื้อรถโดยสารที่ได้ยกเลิกไปและปรับปรุงสภาพรถให้เป็นไปตามแผนที่กำหนด เพื่ออำนวยความสะดวกและความปลอดภัยแก่ประชาชนผู้ใช้บริการ
 
โดย คนร. ได้กำชับให้กระทรวงเจ้าสังกัดกำกับและติดตามการดำเนินงานในด้านต่างๆ ของรัฐวิสาหกิจทั้ง 7 แห่งให้เป็นไปตามมติ คนร. พร้อมทั้ง คนร. ให้กำหนดเป้าหมายตามแผนการแก้ไขปัญหาของรัฐวิสาหกิจทั้ง 7 แห่ง เป็นตัวชี้วัด (KPI) ของผู้บริหารระดับสูงของกระทรวงเจ้าสังกัดด้วย เพื่อให้เกิดการขับเคลื่อนแผนงานต่างๆ ได้เร็วยิ่งขึ้น
 
นอกจากนี้ คนร. รับทราบความคืบหน้าของร่างพระราชบัญญัติการพัฒนาการกำกับดูแลและบริหารรัฐวิสาหกิจ พ.ศ. .... โดยปัจจุบันอยู่ระหว่างการตรวจพิจารณาของคณะกรรมการกฤษฎีกา ซึ่งคาดว่าจะแล้วเสร็จและนำเสนอคณะรัฐมนตรีเพื่อยืนยันร่างพระราชบัญญัติภายในสิ้นเดือนเมษายน 2560 ก่อนนำเสนอสภานิติบัญญัติแห่งชาติต่อไป
 
------------------------
 

กลุ่มประชาสัมพันธ์และเผยแพร่ สำนักโฆษก
(ข้อมูลจากฝ่ายเลขานุการ คนร.) 



ที่มา : http://www.thaigov.go.th/news/contents/details/3141