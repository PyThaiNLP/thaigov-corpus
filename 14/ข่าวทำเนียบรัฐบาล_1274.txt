รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงการต่างประเทศสหราชอาณาจักร (รับผิดชอบด้านเอเชียและแปซิฟิก) เข้าเยี่ยมคารวะนายกรัฐมนตรี







                                วันพฤหัสบดีที่ 4 มกราคม 2561                              





    602  





      พิมพ์    
     
    
















   รัฐมนตรีช่วยว่าการกระทรวงการต่างประเทศสหราชอาณาจักร (รับผิดชอบด้านเอเชียและแปซิฟิก) เข้าเยี่ยมคารวะนายกรัฐมนตรี
 

   รัฐมนตรีช่วยว่าการกระทรวงการต่างประเทศสหราชอาณาจักร (รับผิดชอบด้านเอเชียและแปซิฟิก) เข้าเยี่ยมคารวะนายกรัฐมนตรี 





   วันนี้ (3 ม.ค. 2561) เวลา 15.00 น. ทำเนียบรัฐบาล นายมาร์ค ฟิลด์ (The Right Honourable Mark Field MP) รัฐมนตรีช่วยว่าการกระทรวงการต่างประเทศสหราชอาณาจักร (รับผิดชอบด้านเอเชียและแปซิฟิก) เข้าเยี่ยมคารวะพลเอกประยุทธ์ จันทร์โอชา นายกรัฐมนตรี ในโอกาสเดินทางเยือนประเทศไทยเพื่อเข้าร่วมการหารือเชิงยุทธศาสตร์ไทย-สหราชอาณาจักร ครั้งที่ 3 สรุปสาระสำคัญดังนี้

นายกรัฐมนตรีกล่าว ในนามรัฐบาลไทย รู้สึกซาบซึ้งที่ดุ๊กแห่งยอร์กเสด็จเยือนไทยในฐานะผู้แทนพระองค์สมเด็จพระราชินีนาถเอลิซาเบ็ธที่ 2 เพื่อเข้าร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร

นายกรัฐมนตรี ยินดีที่ไทยและสหราชอาณาจักรมีความสัมพันธ์กันมายาวนานกว่า 400 ปี และยินดีที่รัฐมนตรีช่วยว่าการกระทรวงการต่างประเทศสหราชอาณาจักรเดินทางมาไทย เพื่อเป็นประธานร่วมในการหารือเชิงยุทธศาสตร์ไทย-สหราชอาณาจักร ครั้งที่ 3 ซึ่งถือว่าเป็นกลไกที่สำคัญในการดำเนินความสัมพันธ์ระดับนโยบายของทั้งสองฝ่าย โดยหวังว่า การหารือดังกล่าวจะนำไปสู่ความร่วมมือที่มีผลเป็นรูปธรรม

นายกรัฐมนตรียังได้ย้ำว่า ในฐานะที่สหราชอาณาจักรเป็นหุ้นส่วนทางยุทธศาสตร์สำคัญของไทย ไทยพร้อมจะร่วมมือกับสหราชอาณาจักรเพื่อพัฒนาความร่วมมือระหว่างกันในด้านต่าง ๆ ที่มีศักยภาพ และหวังว่า ทั้งสองฝ่ายจะได้หารือกันเกี่ยวกับความสัมพันธ์ด้านการค้าระหว่างกันในอนาคตโดยเร็ว เพื่อสร้างความเชื่อมั่นให้แก่นักลงทุนของทั้งสองประเทศด้วย พร้อมหวังว่า สหราชอาณาจักรจะมองไทยในฐานะประตูสู่ประชาคมเศรษฐกิจอาเซียน เป็นศูนย์กลางด้านการค้า การลงทุน และการเชื่อมโยงในอนุภูมิภาค

รัฐบาลมีแผนพัฒนาเศรษฐกิจที่สำคัญ เช่น การลงทุนในโครงสร้างพื้นฐานขนาดใหญ่ นโยบาย Thailand 4.0 การส่งเสริม 5 อุตสาหกรรมใหม่ (New S-Curve) โครงการ EEC เป็นต้น ซึ่งไทยหวังว่า สหราชอาณาจักรจะเข้ามาลงทุนในไทยเพิ่มมากขึ้น

ในโอกาสนี้ นายกรัฐมนตรีกล่าวว่า ไทยอยู่ระหว่างการดำเนินการตาม Roadmap ของรัฐบาลในการกลับคืนสู่ประชาธิปไตยที่เข้มแข็ง สังคมที่ปรองดอง และบ้านเมืองที่มีเสถียรภาพ ซึ่งคาดว่าน่าจะจัดการเลือกตั้งได้ในปีนี้ ภายหลังจากการจัดทำกฎหมายลูกที่จำเป็นสำหรับการเลือกตั้งเสร็จสิ้น

ด้านรัฐมนตรีช่วยว่าการกระทรวงการต่างประเทศสหราชอาณาจักรกล่าวแสดงความเสียใจต่อการเสด็จสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร และเห็นว่าความสัมพันธ์อันดีระหว่างไทยกับสหราชอาณาจักรมีรากฐานที่สำคัญและเจริญงอกงามจากความใกล้ชิดระหว่างพระราชวงศ์ของทั้งสองประเทศ และในขณะนี้ความสัมพันธ์ไทยและอังกฤษได้พัฒนาเข้าสู่ยุคใหม่ของความสัมพันธ์

ทั้งนี้ รัฐมนตรีฯยังได้กล่าวชื่นชมนายกรัฐมนตรีและรัฐบาลไทยถึงวิสัยทัศน์ด้านความมั่นคงทางอาหาร และการพัฒนาเศรษฐกิจของไทย เช่น โครงการ EEC โดยทั้งสองฝ่ายยังเห็นพ้องว่า ความร่วมมือด้านการศึกษาถือเป็นส่วนสำคัญในการกระชับความสัมพันธ์ระหว่างประชาชนของทั้งสองประเทศ
 
**********************************
 
  



ที่มา : http://www.thaigov.go.th/news/contents/details/9168