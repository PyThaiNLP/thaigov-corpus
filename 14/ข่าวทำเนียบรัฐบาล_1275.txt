รัฐบาลไทย-ข่าวทำเนียบรัฐบาล-นายกรัฐมนตรีพบปะ และร่วมรับประทานอาหารกลางวันกับสื่อมวลชนประจำทำเนียบรัฐบาล เนื่องในโอกาสปีใหม่ พ.ศ.2561







                                วันพฤหัสบดีที่ 4 มกราคม 2561                              





    281  





      พิมพ์    
     
    
















   นายกรัฐมนตรีพบปะ และร่วมรับประทานอาหารกลางวันกับสื่อมวลชนประจำทำเนียบรัฐบาล เนื่องในโอกาสปีใหม่ พ.ศ.2561
 

   นายกรัฐมนตรีพบปะ และร่วมรับประทานอาหารกลางวันกับสื่อมวลชนประจำทำเนียบรัฐบาล เนื่องในโอกาสปีใหม่ พ.ศ.2561 





   วันนี้ (4 มกราคม 2560) เวลา 11.40 น. ณ บริเวณห้องโถง ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีพบปะสื่อมวลชนประจำทำเนียบรัฐบาล เนื่องในโอกาสปีใหม่ พ.ศ. 2561 พร้อมร่วมรับประทานอาหารกลางวันกับสื่อมวลชนประจำทำเนียบรัฐบาล โดยมีนายวิษณุ เครืองาม นายฉัตรชั  สาริกัลยะ รองนายกรัฐมนตรี นายสุวพันธุ์ ตันยุวรรธนะ นายกอบศักดิ์ ภูตระกูล รัฐมนตรีประจำสำนักนายกรัฐมนตรี พลเอก วิลาศ อรุณศรี เลขาธิการนายกรัฐมนตรี และพลโท สรรเสริญ แก้วกำเนิด โฆษกประจำสำนักนายกรัฐมนตรีร่วมงาน

โอกาสนี้กล่าวพบปะกับสื่อมวลชนประจำทำเนียบรัฐบาลตอนหนึ่งว่า รัฐบาลเข้ามาบริหารประเทศไม่ได้มุ่งหวังอำนาจ แต่มุ่งหวังทำงานเพื่อประเทศชาติ และเพื่อแก้ไขปัญหา โดยเฉพาะเพื่อแก้ไขปัญหาให้กับคนยากจน   ซึ่งรัฐบาลเป็นฝ่ายให้ทุกอย่างกับประชาชน กับสื่อมวลชน และให้ทุกคนที่มีความคาดหวังต่อการทำงานของรัฐบาล เพราะฉะนั้นทุกคนต้องร่วมมือกันทำให้บ้านเมืองปลอดภัยมีเสถียรภาพ และสิ่งที่สำคัญต้องปฏิรูปประเทศให้เดินหน้าต่อไป โดยเฉพาะในปี 2561 จะเป็นปีแห่งการปฎิรูปประเทศไทย รัฐบาลมีนโยบายทำทุกอย่างให้เกิดผลโดยเร็ว แต่ปัญหาหลายอย่างมีความซับซ้อนจำเป็นต้องใช้เวลาในการทำงาน ซึ่งทุกคนต้องรับผิดชอบร่วมกัน

นายกรัฐมนตรีกล่าวต่อไปว่า เนื่องในโอกาสปีใหม่ขอให้สื่อแปรเจตนาคำพูดของนายกรัฐมนตรีให้ถูกต้อง ซึ่งที่ผ่านมานายกรัฐมนตรีเคารพสิทธิและเสรีภาพสื่อมาโดยตลอด และขอให้สื่อช่วยกันขยายในสิ่งที่ดี ๆ ที่รัฐบาลทำให้สังคมเข้าใจ พร้อมกล่าวยืนยันว่า ไม่เคยเป็นศัตรูกับสื่อ ขอให้ทุกคนช่วยกันทำในสิ่งที่ถูกต้อง ในสิ่งที่ดี   ในเรื่องของการทำงานรัฐบาลไม่เคยก้าวล่วงการทำงานของส่วนราชการต่าง ๆ จึงขอให้ช่วยกันทำวันนี้ให้ดี เพื่อให้วันข้างหน้าที่ดียิ่งขึ้น

ในตอนท้าย นายกรัฐมนตรีได้กล่าวอวยพรเนื่องในโอกาสปีใหม่ให้กับสื่อมวลชนประจำทำเนียบรัฐบาลว่า ในนามของคณะรัฐมนตรี มีความตั้งใจที่จะมาพบกับสื่อมวลชนในวันนี้ จึงขอเป็นตัวแทนรัฐบาลอวยพรให้สื่อมวลชนและครอบครัวตลอดคนที่รัก สำเร็จในสิ่งที่ดีและสิ่งที่คาดหวัง โดยปีนี้เป็นปีจอ จะต้องมีชีวิตอยู่อย่างสุนัขที่สงบเงียบ และใจดี เพราะสุนัขเป็นสัตว์ที่ซื่อสัตย์ ขอให้อยู่ร่วมกันด้วยความดี ด้วยความเชื่อมั่นและศรัทธา ด้วยความรักประเทศและผืนแผ่นดินไทย ขออย่าทำลายศักดิ์ศรีของประเทศไทย และขอให้ทุกคนมีความสุขตลอดไป

จากนั้น นายกรัฐมนตรีได้ร่วมรับประทานอาหารกับสื่อมวลชนและพูดคุยอย่างเป็นกันเอง โอกาสนี้ นายกรัฐมนตรีได้ร่วมร้องเพลงอยากอยู่เงียบๆ คนเดียว เพลงคนดีไม่มีวันตาย และเพลงสายโลหิต ก่อนจะร่วมถ่ายภาพ พร้อมแจกของรางวัลให้กับสื่อมวลชน
-------------------------------------------
  



ที่มา : http://www.thaigov.go.th/news/contents/details/9177