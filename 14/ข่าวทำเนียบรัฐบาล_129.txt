รัฐบาลไทย-ข่าวทำเนียบรัฐบาล-นายกรัฐมนตรีมีกำหนดการเดินทางเยือนราชอาณาจักรบาห์เรนอย่างเป็นทางการ 







                                วันพุธที่ 19 เมษายน 2560                              





    364  





      พิมพ์    
     
    
















   นายกรัฐมนตรีมีกำหนดการเดินทางเยือนราชอาณาจักรบาห์เรนอย่างเป็นทางการ 
 

   นายกรัฐมนตรีมีกำหนดการเดินทางเยือนราชอาณาจักรบาห์เรนอย่างเป็นทางการ  






พลโท วีรชน สุคนธปฏิภาค รองโฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรี พร้อมด้วยคณะบุคคลสำคัญประกอบด้วย นายดอน ปรมัตถ์วินัย รัฐมนตรีว่าการกระทรวงการต่างประเทศ นางอภิรดี ตันตราภรณ์ รัฐมนตรีว่าการกระทรวงพาณิชย์ พลเอก ฉัตรชัย สาริกัลยะรัฐมนตรีว่าการกระทรวงเกษตรและสหกรณ์ และ นายแพทย์ ปิยะสกล สกลสัตยาทร รัฐมนตรีว่าการกระทรวงสาธารณสุข มีกำหนดเดินทางเยือนราชอาณาจักรบาห์เรนอย่างเป็นทางการ ระหว่างวันที่ 24-26 เมษายน 2560
การเยือนราชอาณาจักรบาห์เรนครั้งนี้นับเป็นประเทศแรกในภูมิภาคตะวันออกกลางที่นายกรัฐมนตรีจะเดินทางเยือน และถือเป็นโอกาสดี เนื่องจากปี 2560 เป็นปีครบรอบ 40 ปี ของการสถาปนาความสัมพันธ์ทางการทูตระหว่างไทยและบาห์เรน
วัตถุประสงค์ของการเยือนครั้งนี้ เพื่อกระชับความสัมพันธ์ระหว่างไทยกับบาห์เรนและเพิ่มพูนความร่วมมือในมิติที่สำคัญ การผลักดันความร่วมมือที่สำคัญให้มีความคืบหน้า เช่น ด้านการเมืองและเศรษฐกิจ ด้านสาธารณสุข และด้านสังคม เป็นต้น โดยจะมีการหารือและแลกเปลี่ยนข้อคิดเห็นในประเด็นต่าง ๆ ในภูมิภาคของทั้งสองประเทศด้วย
ภารกิจสำคัญในการเยือนครั้งนี้ ได้แก่ การเข้าเฝ้าทูลละอองธุลีพระบาทสมเด็จพระราชาธิบดีฮามัด บิน อิซา อัล คอลิฟะห์ แห่งราชอาณาจักรบาห์เรน และหารือข้อราชการกับเจ้าชายคอลิฟะห์ บิน ซัลมาน อัล คอลิฟะห์ นายกรัฐมนตรีแห่งราชอาณาจักรบาห์เรน
ระหว่างการเยือนนายกรัฐมนตรีทั้งสองฝ่ายจะร่วมเป็นสักขีพยานการลงนามเอกสาร 3 ฉบับ ได้แก่ (1) บันทึกความเข้าใจระหว่างกระทรวงเกษตรและสหกรณ์แห่งราชอาณาจักรไทยและกระทรวงกิจการเทศบาลและผังเมืองแห่งราชอาณาจักรบาห์เรนว่าด้วยความร่วมมือด้านการเกษตร (2) พิธีสารแก้ไขอนุสัญญาระหว่างรัฐบาลแห่งราชอาณาจักรไทยและรัฐบาลแห่งราชอาณาจักรบาห์เรน เพื่อการเว้นการเก็บภาษีซ้อนและการป้องกันการเลี่ยงรัษฎากรในส่วนที่เกี่ยวกับภาษีเก็บจากเงินได้ และ (3) บันทึกความเข้าใจว่าด้วยความร่วมมือระหว่างมหาวิทยาลัยสงขลานครินทร์กับมหาวิทยาลัยบาห์เรน
กำหนดการเยือนราชอาณาจักรบาห์เรน มีรายละเอียดดังนี้
วันจันทร์ที่ 24 เมษายน 2560
14.10 น.    - นายกรัฐมนตรีและคณะเดินทางออกจากท่าอากาศยานทหาร 2 (กองบิน 6)
17.30 น.      - นายกรัฐมนตรีและคณะเดินทางถึงท่าอากาศยานนานาชาติกรุงมานามา
 
วันอังคารที่ 25 เมษายน 2560
11.00 น.     - เดินทางถึงพระราชวัง Al Gudaibiya
                 - พิธีต้อนรับอย่างเป็นทางการ (การเคารพธงชาติ และการตรวจแถวทหารกองเกียรติยศ)
11.15 น.      - นายกรัฐมนตรีเข้าเฝ้าและหารือข้อราชการกับนายกรัฐมนตรีบาห์เรน
                 - นายกรัฐมนตรีและนายกรัฐมนตรีบาห์เรนเป็นสักขีพยานการลงนามบันทึกความเข้าใจ 3 ฉบับ
12.30 น.      – นายกรัฐมนตรีเข้าร่วมงานเลี้ยงอาหารกลางวันที่นายกรัฐมนตรีแห่งราชอาณาจักรบาห์เรนทรงเป็นเจ้าภาพเพื่อเป็นเกียรติแก่นายกรัฐมนตรีและคณะ  
ในช่วงบ่าย     - นายกรัฐมนตรีเข้าเฝ้าฯ สมเด็จพระราชาธิบดีแห่งบาห์เรน
ในช่วงค่ำ       - นายกรัฐมนตรีและคณะ เดินทางออกจากท่าอากาศยานนานาชาติ กรุงมานามาและจะเดินทางถึงประเทศไทยในวันพุธที่ 26 เมษายน 2560 เวลา 08.20 น. โดยประมาณ
**************
  



ที่มา : http://www.thaigov.go.th/news/contents/details/3145