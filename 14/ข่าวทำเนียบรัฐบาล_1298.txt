รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผย ทำเนียบฯ เตรียมจัดกิจกรรมฉลองวันเด็กแห่งชาติ ประจำปี 2561







                                วันศุกร์ที่ 12 มกราคม 2561                              





    255  





      พิมพ์    
     
    
















   ผู้ช่วยโฆษกรัฐบาลเผย ทำเนียบฯ เตรียมจัดกิจกรรมฉลองวันเด็กแห่งชาติ ประจำปี 2561
 

   ผู้ช่วยโฆษกรัฐบาลเผย ทำเนียบฯ เตรียมจัดกิจกรรมฉลองวันเด็กแห่งชาติ ประจำปี 2561พร้อมเปิดโอกาสให้เด็กและเยาชนได้นั่งเก้าอี้นายกรัฐมนตรี โดยผู้สนใจสามารถลงทะเบียนจองคิว ณ บริเวณด้านหน้าตึกไทยคู่ฟ้า 





   วันนี้ (9 ม.ค. 61 ) เวลา 14.20 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงการจัดกิจกรรมฉลองวันเด็กแห่งชาติ ประจำปี 2561 ว่า เช้าวันเสาร์ที่ 13 มกราคม 2561 เวลาประมาณ 08.30 น. นายกรัฐมนตรี จะเดินทางไปเป็นประธานเปิดงานฉลองวันเด็กแห่งชาติประจำปี 2561 ของกระทรวงศึกษาธิการ ณ สนามหญ้าหน้ากระทรวงศึกษาธิการ จากนั้น นายกรัฐมนตรี เยี่ยมเยียนให้โอวาทแก่เยาวชนสัมพันธ์ ของกองบัญชาการตำรวจนครบาล ณ บริเวณสนามหญ้าหน้าสำนักงานเลขาธิการคุรุสภา

ต่อจากนั้น เวลาประมาณ 09.40 น. นายกรัฐมนตรี จะเป็นประธานเปิดงานฉลองวันเด็กแห่งชาติ ประจำปี 2561 ณ สนามหญ้าหน้าตึกไทยคู่ฟ้า ทำเนียบรัฐบาล ภายใต้ชื่องาน “เด็กไทย ก้าวไกลด้วยเทคโนโลยี” พร้อมกันนี้ นายกรัฐมนตรี จะพบปะกับเด็กและเยาวชนที่นำชื่อเสียงมาสู่ประเทศ เด็กจากจังหวัดชายแดนภาคใต้ และเด็กพิเศษหรือเด็กด้อยโอกาส จำนวน 21 คน พร้อมร่วมถ่ายภาพกับนายกรัฐมนตรี

สำหรับกิจกรรมอื่น ๆ ที่น่าสนใจซึ่งมีการนำมาแสดง ณ ทำเนียบรัฐบาล เช่น ที่บริเวณตึกสันติไมตรี (หลังนอก) จะเป็นการแสดงดนตรี ของโรงเรียนต่าง ๆ การแสดงเต้น Classical Troupe วีดิทัศน์นำเสนอผลงานเด็กไทยที่ได้รับรางวัล รวมทั้ง นายกรัฐมนตรี จะกล่าวให้โอวาทกับเด็กและเยาวชนด้วย

จากนั้น นายกรัฐมนตรี จะเยี่ยมชมกิจกรรมของกระทรวงและหน่วยงานต่าง ๆ ที่นำมาแสดง ณ บริเวณตึกสันติไมตรี หลังใน ได้แก่ กระทรวงดิจิทัลเพื่อเศรษฐกิจและสังคม องค์การพิพิธภัณฑ์วิทยาศาสตร์แห่งชาติ กระทรวงวัฒนธรรม กระทรวงวิทยาศาสตร์และเทคโนโลยี กระทรวงกลาโหม สำนักงานคณะกรรมการการอุดมศึกษา สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  

นอกจากนี้ ยังมีกิจกรรมที่สำคัญ ณ ตึกนารีสโมสร ทำเนียบรัฐบาล คือ การเปิดโอกาสให้เด็กและเยาวชนได้มาทดลองอ่านข่าวเสมือนอยู่ในบรรยากาศที่เกิดขึ้นจริง ตลอดจนเยี่ยมชมห้องประชุมคณะรัฐมนตรี ณ ห้องประชุม 501 ชั้น 5 ตึกบัญชาการ 1 ทำเนียบรัฐบาล และเปิดโอกาสให้เด็กและเยาชนได้นั่งเก้าอี้นายกรัฐมนตรี โดยผู้สนใจสามารถลงทะเบียนจองคิว ณ บริเวณด้านหน้าตึกไทยคู่ฟ้า
---------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/9274