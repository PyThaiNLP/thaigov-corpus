รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 1/2561







                                วันอังคารที่ 9 มกราคม 2561                              





    269  





      พิมพ์    
     
    
















   รอง นรม. พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 1/2561
 

   รอง นรม. พล.อ.อ.ประจินฯ เป็นประธานการประชุม (คตน.) โดยมีมติเห็นชอบการแก้ไขปัญหาสิ่งแวดล้อมเกี่ยวกับด้านขยะมูลฝอยและกำจัดผักตบชวาอย่างเป็นระบบและยั่งยืน  





             วันนี้ (9 มกราคม 2561) เวลา 14.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 1/2561 ซึ่งสรุปสาระสำคัญ ดังนี้
          ที่ประชุมได้พิจารณาและมีมติเห็นชอบการแก้ไขปัญหาอุบัติเหตุที่เกิดจากรถตู้โดยสารสาธารณะ เช่น การส่งเสริมให้ผู้ประกอบการรถตู้โดยสารสาธารณะ ปรับเปลี่ยนการใช้พลังงานในการขับเคลื่อนรถจากก๊าซปิโตรเลียมเหลว (LPG) เป็นก๊าซธรรมชาติ (NGV) การกำหนดสิทธิประโยชน์ด้านภาษีเพื่อสนับสนุนให้มีการใช้รถโดยสารประจำทางขนาดเล็กแทนรถตู้โดยสารในการเดินทางระหว่างจังหวัด การติดตั้ง GPS ในรถโดยสารสาธารณะ
           ที่ประชุมได้พิจารณาและมีมติเห็นชอบการแก้ไขปัญหาขยะมูลฝอย การกำจัดวัชพืชในแหล่งน้ำ โดยเฉพาะผักตบชวาเพื่อยับยั่งไม่ให้มีการแพร่พันธุ์เพิ่มขึ้นต่อไป ให้กระทรวงมหาดไทยเป็นหน่วยงานหลักร่วมกับหน่วยงานที่เกี่ยวข้องจัดระบบการกำจัดผักตบชวาให้เป็นรูปธรรม รวมทั้งสร้างความตระหนักรู้ในปัญหาดังกล่าวให้แก่ภาคเอกชนและประชาชนเพื่อร่วมกันแก้ไขปัญหาผักตบชวาให้มีความต่อเนื่องและยั่งยืน โดยอาจพิจารณาจัดกิจกรรมรณรงค์ให้ภาคเอกชนและประชาชนได้มีส่วนร่วมในการแก้ไขปัญหาดังกล่าว โดยเฉพาะอย่างยิ่งการเสริมสร้างจิตสำนึกให้ประชาชนได้ร่วมกันกำจัดผักตบชวาในบริเวณแหล่งน้ำคูคลองที่อยู่ใกล้ถิ่นที่อยู่อาศัยอย่างสม่ำเสมอ ตั้งแต่ผักตบชวาในพื้นที่มีจำนวนน้อย ป้องกันการขยายและแพร่พันธุ์เพิ่มจำนวนมากขึ้นจนเป็นปัญหา โดยต้องแก้ไขที่ชุมชน การแบ่งพื้นที่ให้ชัดเจน ซึ่งผักตบชวานั้นสามารถสร้างรายได้ให้แก่ชุมชน เช่น นำมาผสมรำข้าวเพื่อเป็นอาหารสุกรได้ และทำเป็นเครื่องจักรสาน อาทิ กระเป๋า เสื่อ ที่รองจานและแก้ว รวมไปถึงการวิจัยและพัฒนาเพื่อเพิ่มทางเลือกในการจัดเก็บ หรือจัดการผักตบชวาในแหล่งน้ำ และเพิ่มทางเลือกผลิตภัณฑ์แปรรูปจากผักตบชวาที่พร้อมนำไปใช้งาน
          จากนั้น ที่ประชุมได้พิจารณาและมีมติเห็นชอบการคัดแยกขยะ โดยคณะกรรมการการบริหารจัดการขยะมูลฝอยของ กทม. ได้จัดทำแผนบริหารจัดการขยะมูลฝอยของ กทม. พ.ศ. 2558-2562 โดยมีเป้าหมายลดปริมาณขยะให้ได้ร้อยละ 7 ในปี 2562 รวบรวมปริมาณขยะอันตรายให้ได้เพิ่มขึ้นร้อยละ 30 จากปี 2556 และเพิ่มเทคโนโลยีกำจัดขยะมูลฝอยเพื่อนำไปใช้ประโยชน์เพิ่มขึ้น ไม่น้อยกว่าร้อยละ 30 ของปริมาณขยะมูลฝอยที่จัดเก็บได้ในปี 2556 สร้างวินัยและการมีส่วนร่วมรับผิดชอบของประชาชนและภาคส่วนที่เกี่ยวข้อง โดยใช้มาตรการทางกฎหมายและเศรษฐศาสตร์ การปรับเปลี่ยนพฤติกรรมผู้บริโภคและการสร้างความร่วมมือกับภาคเอกชนและชุมชน การนำเทคโนโลยีสารสนเทศมาใช้ในการบริหารจัดการขยะ
         พร้อมทั้ง ที่ประชุมเห็นชอบการกำจัดขยะพลาสติกและขยะอิเล็กทรอนิกส์ โดยประชาสัมพันธ์สร้างการรับรู้เกี่ยวกับการใช้งานและการจัดการผลิตภัณฑ์พลาสติกให้มีความเหมาะสม จัดทำฐานข้อมูลขยะพลาสติกของประเทศไทย เพื่อส่งเสริมการออกแบบผลิตภัณฑ์พลาสติกตามหลักการของ Eco Design ที่มุ่งเน้น Reduce Reuse และ Recycle การนำพลาสติกชีวภาพไปใช้งานเพื่อส่งเสริมด้านการท่องเที่ยวสีเขียว (Green Tourisms)
            นอกจากนี้ ที่ประชุมได้พิจารณาและมีมติเห็นชอบ การส่งเสริมโรงเรียนเกษตรกรชาวนา ให้กระทรวงเกษตรและสหกรณ์พร้อมหน่วยงานที่เกี่ยวข้องพิจารณาส่งเสริมโรงเรียนเกษตรกรชาวนา โดยจัดทำเป็นนโยบายยุทธศาสตร์ข้าว 20 ปี มีการนำหลักสูตรการเรียนรู้การปลูกข้าว การทำการค้าและการตลาด การลดต้นทุนการผลิต รวมถึงการทำบัญชีครัวเรือน เพื่อให้มีการควบคุมค่าใช้จ่าย ทั้งนี้ ให้กระทรวงศึกษาธิการพิจารณากำหนดเป็นกิจกรรมหนึ่งในช่วงลดเวลาเรียน เพิ่มเวลารู้ โดยนำนักเรียนออกไปเรียนรู้ที่โรงเรียนเกษตรกรชาวนาของแต่ละจังหวัด เพื่อให้สามารถนำไปใช้ชีวิตประจำวัน และเป็นอีกทางเลือกหนึ่งในการประกอบอาชีพเกษตรกรรม
         
****************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/9276