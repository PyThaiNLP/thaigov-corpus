รัฐบาลไทย-ข่าวทำเนียบรัฐบาล-สารนายกรัฐมนตรี เนื่องในโอกาส “วันเด็กแห่งชาติ” ประจำปี 2561 







                                วันพุธที่ 10 มกราคม 2561                              





    813  





      พิมพ์    
     
    
















   สารนายกรัฐมนตรี เนื่องในโอกาส “วันเด็กแห่งชาติ” ประจำปี 2561 
 

   นายกรัฐมนตรีขอให้เด็ก ๆ ตั้งใจใฝ่ศึกษาเล่าเรียน หมั่นฝึกฝนพัฒนาตนเอง และเรียนรู้สิ่งใหม่ ๆ ที่เป็นประโยชน์ รวมทั้งรู้จักใช้สื่อเทคโนโลยีสารสนเทศอย่างสร้างสรรค์ มีความรับผิดชอบต่อสังคมส่วนรวม   





   พลเอก ประยุทธ์ จันทร์โอชา นายกรัฐมนตรีมอบสารเนื่องในโอกาส “วันเด็กแห่งชาติ” วันเสาร์ที่ 13 มกราคม 2561 ความว่า เนื่องในวันเด็กแห่งชาติ ประจำปีพุทธศักราช 2561 ได้เวียนมาบรรจบครบอีกวาระหนึ่ง  ผมขอส่งความรักและความปรารถนาดีมายังเด็กและเยาวชนคนไทยที่รักทุกคน

เด็กและเยาวชนไทยทุกคนเป็นกำลังสำคัญในการพัฒนาความเจริญก้าวหน้าของประเทศชาติ และเป็นช่วงวัยแห่งการเรียนรู้  เด็ก ๆ จึงควรได้รับการส่งเสริมให้มีความรู้ ทั้งในห้องเรียนและนอกห้องเรียน เพื่อให้มีความรู้ทั้งในด้านวิชาการ และทักษะในการใช้ชีวิต  โดยรู้จักคิด  รู้จักใช้เหตุผล รู้จักการวิเคราะห์อย่างเป็นระบบ รู้จักแยกแยะความผิดถูก และเป็นผู้ที่มีทัศนคติในทางบวก โดยต้องหมั่นเรียนรู้ตลอดชีวิต และสามารถปรับตัวให้ทันการเปลี่ยนแปลงของโลกในปัจจุบัน โดยเฉพาะการมีองค์ความรู้ทางด้านวิทยาศาสตร์ เทคโนโลยี  และการสร้างนวัตกรรมใหม่ ในยุคประเทศไทย 4.0 ที่จะเป็นปัจจัยสำคัญในการดำรงชีวิตสำหรับโลกศตวรรษที่ 21 รวมทั้งมีความรักชาติบ้านเมือง มีความภาคภูมิใจในความเป็นไทย และยึดมั่นในสถาบันชาติ ศาสนา      และพระมหากษัตริย์  เพื่อธำรงความเป็นชาติไทยให้คงอยู่ต่อไป

วันเด็กแห่งชาติปีนี้  ผมได้มอบคำขวัญว่า  “รู้คิด  รู้เท่าทัน สร้างสรรค์เทคโนโลยี”  เพื่อให้เด็กและเยาวชนได้ตระหนักถึงความสำคัญของตนเองว่า เป็นทรัพยากรบุคคลที่มีคุณค่าของประเทศ  ขอให้ตั้งใจใฝ่ศึกษาเล่าเรียน  หมั่นฝึกฝนพัฒนาตนเองอยู่เสมอ  และพร้อมเรียนรู้สิ่งใหม่ๆที่เป็นประโยชน์  รวมทั้งรู้จักใช้สื่อเทคโนโลยีสารสนเทศอย่างสร้างสรรค์  มีความรับผิดชอบต่อสังคมส่วนรวม  และเป็นคนดีของสังคม  ตลอดจนเป็นผู้ที่มีความกตัญญูรู้คุณต่อพ่อแม่  ผู้มีพระคุณ  ครูอาจารย์ มีจิตสาธารณะ  เพื่อการอยู่ร่วมกับผู้อื่นในสังคมอย่างมีความสุข  และพร้อมจะเติบโตเป็นผู้ใหญ่ที่มีคุณภาพและคุณธรรมของประเทศชาติต่อไป

ในโอกาส “วันเด็กแห่งชาติ” ประจำปีพุทธศักราช 2561 ผมขออวยพรให้เด็กและเยาวชนไทยทุกคนจงประสบแต่ความสุข ความเจริญ มีสุขภาพกาย สุขภาพใจที่สมบูรณ์ แข็งแรง เพื่อเป็นพลังสำคัญ ในการพัฒนาประเทศไทยของเรา ให้มีความเจริญก้าวหน้าอย่างมั่นคงและยั่งยืนสืบไป
--------------------------------



ที่มา : http://www.thaigov.go.th/news/contents/details/9288