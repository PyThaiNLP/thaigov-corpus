รัฐบาลไทย-ข่าวทำเนียบรัฐบาล-นายกฯ เตรียมลงพื้นที่แก้จนแม่ฮ่องสอน 17 ม.ค.นี้ มุ่งเน้นขจัดจุดอ่อน เสริมศักยภาพจุดแข็ง เพื่อยกระดับคุณภาพชีวิตประชาชนให้ดีขึ้น







                                วันจันทร์ที่ 15 มกราคม 2561                              





    1,690  





      พิมพ์    
     
    
















   นายกฯ เตรียมลงพื้นที่แก้จนแม่ฮ่องสอน 17 ม.ค.นี้ มุ่งเน้นขจัดจุดอ่อน เสริมศักยภาพจุดแข็ง เพื่อยกระดับคุณภาพชีวิตประชาชนให้ดีขึ้น
 

   นายกรัฐมนตรีเตรียมลงพื้นที่แก้จนแม่ฮ่องสอน 17 มกราคมนี้ มุ่งเน้นขจัดจุดอ่อน เสริมศักยภาพจุดแข็ง เพื่อยกระดับคุณภาพชีวิตประชาชนให้ดีขึ้น 





วันนี้ (14 ม.ค.61) พลเอก ประยุทธ์ จันทร์โอชา นายกรัฐมนตรี มีกำหนดเดินทางลงพื้นที่ตรวจราชการ ณ จ.แม่ฮ่องสอน ในวันพุธที่ 17 ม.ค.นี้ โดย จ.แม่ฮ่องสอน เป็นจังหวัดที่มีปัญหาความยากจนอยู่ในอันดับต้น ๆ ของประเทศ เพราะมีสภาพภูมิประเทศเป็นภูเขาสูงชันและสลับซับซ้อน และพื้นที่ส่วนใหญ่เป็นอุทยานแห่งชาติ เขตป่าสงวนและรักษาพันธุ์สัตว์ป่า ทำให้มีข้อจำกัดด้านที่ดินทำกินของประชาชน 
 
นอกจากนี้ การเดินทางเข้าพื้นที่มีความยากลำบาก จึงเป็นอุปสรรคด้านการขนส่งและการเข้าถึงบริการของรัฐ เช่น ถนน ประปา ไฟฟ้า การศึกษา และสาธารณสุข ทำให้การพัฒนาเป็นไปอย่างล่าช้า ดังนั้น จ.แม่ฮ่องสอนจึงเป็นจังหวัดเป้าหมายที่มีความสำคัญลำดับสูงในการแก้ไขปัญหาความยากจนของรัฐบาล เพื่อให้ประชาชนมีคุณภาพชีวิตที่ดีขึ้น
 
อย่างไรก็ตาม จ.แม่ฮ่องสอน ก็ยังมีศักยภาพที่สามารถใช้เป็นจุดแข็งในการพัฒนาได้ เช่น มีทรัพยากรป่าไม่ที่อดุมสมบูรณ์ มีทุนทางวัฒนธรรมและแหล่งท่องเที่ยวที่หลากหลาย พื้นที่ชายแดนติดกับประเทศเพื่อนบ้าน และประชาชนมีวิถีชีวิตที่เรียบง่าย 
 
“โดยรัฐบาลเตรียมพิจารณาแนวทางการพัฒนาที่สอดคล้องกับความต้องการของคนในพื้นที่และภาคเอกชน เช่น สนับสนุนเส้นทางบินตรง กทม.-แม่ฮ่องสอน การคมนาคมขนส่งทางราง ส่งเสริมการเกษตรแบบพรีเมียม เกษตรแปรรูป และสมุนไพร รวมทั้งส่งเสริมการท่องเที่ยวข้ามแดน และจัดหาบุคลากรทางการแพทย์ให้เพียงพอ เป็นต้น”
 
ทั้งนี้ นายกรัฐมนตรีจะเป็นสักขีพยานในการมอบสมุดประจำตัวผู้ได้รับการคัดเลือกให้ทำกินในชุมชน    ตามโครงการจัดที่ดินทำกินให้ชุมชนของรัฐบาล รับฟังข้อเสนอแนวทางการพัฒนาอาชีพและเพิ่มรายได้ของชาวแม่ฮ่องสอน เป็นประธานการประชุมยุทธศาสตร์การพัฒนา จ.แม่ฮ่องสอน และเยี่ยมชมชุมชนคุณธรรมตามหลักปรัชญาของเศรษฐกิจพอเพียง ตลาดประชารัฐและถนนสายวัฒนธรรม ตลอดจนแหล่งท่องเที่ยวที่สำคัญ เช่น บ่อน้ำพุร้อนผาบ่อง พระธาตุดอยกองมู อีกด้วย
-----------------------
สำนักโฆษก



ที่มา : http://www.thaigov.go.th/news/contents/details/9377