รัฐบาลไทย-ข่าวทำเนียบรัฐบาล-รอง นรม วิษณุฯ เป็นประธานการประชุมคณะกรรมการวัฒนธรรมแห่งชาติ ครั้งที่ 1/2561 พร้อมแถลงข่าวผลการคัดเลือกศิลปินแห่งชาติ พ.ศ. 2560 จำนวน 17 คน







                                วันศุกร์ที่ 19 มกราคม 2561                              





    867  





      พิมพ์    
     
    
















   รอง นรม วิษณุฯ เป็นประธานการประชุมคณะกรรมการวัฒนธรรมแห่งชาติ ครั้งที่ 1/2561 พร้อมแถลงข่าวผลการคัดเลือกศิลปินแห่งชาติ พ.ศ. 2560 จำนวน 17 คน
 

   รอง นรม วิษณุฯ เป็นประธานการประชุมคณะกรรมการวัฒนธรรมแห่งชาติ พร้อมแถลงผลการคัดเลือกศิลปินแห่งชาติ พ.ศ. 2560 จำนวน 17 คน  จาก 3 สาขา (สาขาทัศนศิลป์ สาขาวรรณศิลป์ สาขาศิลปะการแสดง) 





             วันนี้ (19 มกราคม 2561) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานการประชุมคณะกรรมการวัฒนธรรมแห่งชาติ ครั้งที่ 1/2561 สรุปสาระสำคัญ ดังนี้
          ที่ประชุมรับทราบ สรุปผลการจัดนิทรรศการงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร โดยมีสถิติจำนวนผู้เข้าชมนิทรรศการ จนกระทั่งถึงวันที่ 31 ธันวาคม 2560 จำนวนทั้งสิ้น 4,000,086 คน พร้อมทั้งที่ประชุมรับทราบ สรุปผลการจัดกิจกรรมสวดมนต์ข้ามปี เพื่อถวายเป็นพระราชกุศล เสริมศิริมงคลทั่วไทยส่งท้ายปีเก่าวิถีไทย พร้อมต้อนรับปีใหม่วิถีธรรม พ.ศ. 2561 รวมจำนวนผู้เข้าร่วมกิจกรรมทั้งสิ้น 20,683,146 คน โดยเพิ่มจากปี พ.ศ. 2560 คิดเป็นร้อยละ 4.75
          ภายหลังการเลิกประชุมฯ รองนายกรัฐมนตรีได้แถลงข่าวผลการประชุมว่า ที่ประชุมได้พิจารณาและมีมติเห็นชอบผลการคัดเลือกศิลปินแห่งชาติ พุทธศักราช 2560 ที่ได้รับการยกย่องเชิดชูเกียรติ จำนวน 17 คน ดังนี้
          1. สาขาทัศนศิลป์ จำนวน 5 คน ได้แก่  1) นายสมศักดิ์ เชาวน์ธาดาพงศ์ (จิตรกรรม)  2) นายศราวุธ ดวงจำปา (ประติมากรรม)  3) นายเสวต เทศน์ธรรม (ประติมากรรม) 4) นายสมชาย แก้วทอง (การออกแบบแฟชั่น) 5) นายสิน พงษ์หาญยุทธ (สถาปัตยกรรม)               
          2. สาขาวรรณศิลป์ จำนวน 3 คน ได้แก่  1) นางเพ็ญศรี เคียงศิริ  2) นายพิบูลศักดิ์ ละครพล      3) นายเทพศิริ สุขโสภา                      
          3. สาขาศิลปะการแสดง จำนวน 9 คน ได้แก่  1) นางสุรางค์ ดุริยพันธุ์ (คีตศิลป์)  2) นางรัตติยะ วิกสิตพงศ์ (นาฏศิลป์ไทย)  3) นายบุญศรี รัตนัง (ดนตรีพื้นบ้านล้านนา)  4) นายวิรัช อยู่ถาวร (ดนตรีสากล)  5) ท่านผู้หญิงวราพร ปราโมช ณ อยุธยา (นาฏศิลป์สากล)  6) นายพิมพ์ปฏิภาณ พึ่งธรรมจิตต์ (ดนตรีไทยสากล) 7) ศาสตราจารย์มัทนี รัตนิน (ละครเวที)  8) นายยุทธนา มุกดาสนิท (ภาพยนตร์และละครโทรทัศน์) และ 9) นายคเณศ เค้ามูลคดี (ภาพยนตร์และละครโทรทัศน์)
          ทั้งนี้ ผู้ที่ได้รับยกย่องเป็นศิลปินแห่งชาติ จะได้รับค่าตอบแทน เดือนละ 25,000 บาท ค่ารักษาพยาบาลตามระเบียบราชการ รวมทั้งมีค่าช่วยเหลือเมื่อประสบสาธารณภัย ครั้งละไม่เกิน 50,000 บาท และหากเสียชีวิตจะมีค่าช่วยเหลืองานบำเพ็ญกุศลศพ 20,000 บาท พร้อมเงินช่วยเหลือค่าจัดทำหนังสือเผยแพร่ผลงานเมื่อเสียชีวิตไม่เกิน 150,000 บาท
          โอกาสนี้ นายวีระ โรจน์พจนรัตน์ รัฐมนตรีว่าการกระทรวงวัฒนธรรม และรองประธานกรรมการวัฒนธรรมแห่งชาติ (กวช.) ได้เปิดเผยเพิ่มเติมต่อผู้แทนสื่อมวลชนถึงหลักเกณฑ์การคัดเลือกศิลปินแห่งชาติ ซึ่งประกอบด้วย 3 หลักเกณฑ์ใหญ่ ดังนี้
          1. สาขาทัศนศิลป์ หมายถึง ศิลปะที่มองเห็นได้ด้วยตา  แบ่งเป็น วิจิตรศิลป์ และประยุกต์ศิลป์  วิจิตรศิลป์ ได้แก่ จิตรกรรม ประติมากรรม ภาพพิมพ์ สื่อผสม และภาพถ่าย ส่วนประยุกต์ศิลป์ ได้แก่ สถาปัตยกรรมแบบประเพณีและร่วมสมัย  มัณฑนศิลป์  การออกแบบผังเมือง  การออกแบบอุตสาหกรรม และประณีตศิลป์
          2. สาขาวรรณศิลป์ หมายถึง บทประพันธ์ที่แต่งอย่างมีศิลปะทั้งร้อยแก้วและร้อยกรอง มีองค์ประกอบที่สำคัญคือ ความรู้สึกสะเทือนใจ ความคิดสร้างสรรค์ จินตนาการและกลวิธีเสนอเรื่องที่น่าสนใจ
          3. สาขาศิลปะการแสดง หมายถึง ศิลปะที่มีการแสดง ที่เป็นได้ทั้งวิจิตรศิลป์ ประยุกต์ศิลป์ รวมทั้งศิลปะพื้นบ้าน โดยแบ่งเป็น 3 ประเภท  ได้แก่  ดนตรีไทย นาฏศิลป์ไทยและศิลปะการแสดงพื้นบ้าน ดนตรีสากลและนาฏศิลป์สากล รวมทั้งภาพยนตร์และละคร
          อนึ่ง กระทรวงวัฒนธรรมโดยกรมส่งเสริมวัฒนธรรม จะทำหนังสือกราบบังคมทูลขอพระราชทานพระบรมราชวโรกาสนำคณะศิลปินแห่งชาติ พุทธศักราช 2560 ทั้ง 17 คน เข้าเฝ้าฯ สมเด็จพระเจ้าอยู่หัว เพื่อรับพระราชทานเข็มและโล่เชิดชูเกียรติ ในโอกาส ต่อไป
          สำหรับเยาวชนและประชาชนผู้สนใจ สามารถศึกษารายละเอียดเกี่ยวกับประวัติและผลงานของศิลปินแห่งชาติดังกล่าวเพิ่มเติมได้ที่ www.culture.go.th หรือทาง เฟสบุ๊คกรมส่งเสริมวัฒนธรรมwww.facebook.com/DCP.culture    
........................................................................................
กลุ่มเผยแพร่และประชาสัมพันธ์ สำนักโฆษก



ที่มา : http://www.thaigov.go.th/news/contents/details/9509