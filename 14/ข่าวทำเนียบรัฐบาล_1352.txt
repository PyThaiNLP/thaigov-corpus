รัฐบาลไทย-ข่าวทำเนียบรัฐบาล-นาย Takayuki Kano ประธานบริษัท NEC Corporation (ประเทศไทย) เข้าเยี่ยมคารวะรองนายกรัฐมนตรี







                                วันจันทร์ที่ 22 มกราคม 2561                              





    234  





      พิมพ์    
     
    
















   นาย Takayuki Kano ประธานบริษัท NEC Corporation (ประเทศไทย) เข้าเยี่ยมคารวะรองนายกรัฐมนตรี
 

   นาย Takayuki Kano ประธานบริษัท NEC Corporation (ประเทศไทย) เข้าเยี่ยมคารวะรองนายกรัฐมนตรี 





   วันนี้ (วันจันทร์ที่ 22 มกราคม 2561) เวลา 09.30 น. พลอากาศเอก ประจิน จั่นตอง รองนายกรัฐมนตรี อนุญาตให้ นาย Takayuki Kano ประธานบริษัท NEC Corporation (ประเทศไทย) เข้าเยี่ยมคารวะ ณ ห้องรับรอง 1 ตึกบัญชาการ 1 ทำเนียบรัฐบาล
 
นาย Takayuki Kano ประธานบริษัท NEC Corporation (ประเทศไทย) ขอบคุณรองนายกรัฐมนตรีที่อนุญาตให้เข้าเยี่ยมคารวะ และขอบคุณรองนายกรัฐมนตรีที่ตอบรับการเป็นประธานและกล่าวเปิดงาน NEC Innovative Solutions Fair 2018 (NISF) ภายใต้หัวข้อ “Digital Tranformations to Build a  Smart Society”ในวันพฤหัสบดีที่ 8 กุมภาพันธ์ 2561 ณ โรงแรมเซ็นทารา แกรนด์ กรุงเทพฯ และในโอกาสนี้ขออนุญาตชี้แจงข้อมูลเกี่ยวกับการจัดงานเพิ่มเติม
 
งาน NISF เป็นกิจกรรมที่บริษัท NEC Corporation จัดในเอเชียแปซิฟิกเป็นประจำทุกปี ปีนี้ถึงวาระที่จะจัดงานขึ้นที่ประเทศไทย โดยปีที่แล้วจัดขึ้นที่ประเทศสิงคโปร์ ในงานนี้ประกอบด้วยการประชุมและนิทรรศการจัดแสดงเทคโนโลยีและนวัตกรรมของบริษัทฯ โดยมีวัตถุประสงค์เพื่อนำเสนอนวัตกรรมและเทคโนโลยีของบริษัทฯ
 
ในงานประกอบด้วย 3 ด้านหลัก คือ 1 การพัฒนาเพื่อความปลอดภัย 2 การพัฒนาเพื่อคุณภาพชีวิตที่ดีขึ้น และ 3 การพัฒนาเพื่อลดการใช้พลังงานเพื่อระบบนิเวศ โดยจัดนำเสนอทั้งสิ้น 25 แนวความคิด (Solutions) อาทิ เทคโนโลยีด้านการพัฒนาเมืองอัจฉริยะ (Smart city) ความปลอดภัยสาธารณะ (Public safety) การพัฒนาเพื่อคุณภาพของภาคการผลิต การพัฒนาเพื่อผู้ขายส่ง และการพัฒนาด้าน Hospitality ของภาคการบริการ ทั้งนี้ คาดว่าจะมีผู้เข้าร่วมงาน ประมาณ 600 – 700 คน ประกอบด้วยผู้แทนหน่วยงานภาครัฐ ผู้บริหารระดับสูงของภาคเอกชนในอุตสาหกรรมเทคโนโลยีสารสนเทศ หุ้นส่วนทางธุรกิจของบริษัทฯ และสื่อมวลชน
 
ในโอกาสนี้ รองนายกรัฐมนตรีได้ให้ข้อเสนอแนะ และให้ข้อคิดเห็นเกี่ยวกับการจัดงาน การจัดทำ Smart City ซึ่งเป็นเมืองที่ได้รับการออกแบบ โดยให้ความสำคัญในการพัฒนารูปแบบ และโครงสร้างของเมืองที่สอดรับกับแนวคิดของเมืองอัจฉริยะ ตลอดจนได้ให้ข้อมูลเบื้องต้นเกี่ยวกับการจัดตั้งเขตส่งเสริมอุตสาหกรรมและนวัตกรรมดิจิทัล (Digital Park Thailand) ในพื้นที่เขต EEC แก่บริษัท NEC Corporation
 
ในตอนท้าย นาย Takayuki Kano ได้กล่าวว่าในการจัดงานครั้งนี้ จะเป็นหนึ่งช่องทางในการรวมตัวของมหาวิทยาลัยชั้นนำ เพื่อเป็นโอกาสในการนำเสนอผลงานของนักศึกษาไทย ในงาน NISF2018 ด้วย  



ที่มา : http://www.thaigov.go.th/news/contents/details/9527