รัฐบาลไทย-ข่าวทำเนียบรัฐบาล-นายกฯ แสดงความเสียใจต่อเหตุระเบิดกลางเมืองยะลา กำชับเจ้าหน้าที่ช่วยเหลือผู้บาดเจ็บและครอบครัวผู้เสียชีวิตอย่างเต็มที่ พร้อมเร่งติดตามตัวคนร้ายมาลงโทษให้ได้โดยเร็ว







                                วันจันทร์ที่ 22 มกราคม 2561                              





    209  





      พิมพ์    
     
    
















   นายกฯ แสดงความเสียใจต่อเหตุระเบิดกลางเมืองยะลา กำชับเจ้าหน้าที่ช่วยเหลือผู้บาดเจ็บและครอบครัวผู้เสียชีวิตอย่างเต็มที่ พร้อมเร่งติดตามตัวคนร้ายมาลงโทษให้ได้โดยเร็ว
 

   นายกฯ แสดงความเสียใจต่อเหตุระเบิดกลางเมืองยะลา กำชับเจ้าหน้าที่ช่วยเหลือผู้บาดเจ็บและครอบครัวผู้เสียชีวิตอย่างเต็มที่ พร้อมเร่งติดตามตัวคนร้ายมาลงโทษให้ได้โดยเร็ว 





วันที่ 22 มกราคม 2561 พล.อ.ประยุทธ์ จันทร์โอชา นายกรัฐมนตรี แสดงความเสียใจต่อครอบครัวของผู้เสียชีวิตและบาดเจ็บ จากเหตุระเบิดภายในตลาดสดรถไฟ (พิมลชัย) เทศบาลนครยะลา ทำให้มีผู้เสียชีวิต 3 ราย และมีผู้บาดเจ็บ 18 ราย โดยได้กำชับไปยังหน่วยที่เกี่ยวข้องให้เร่งดูแลช่วยเหลืออย่างเต็มที่
 
นอกจากนี้ ยังได้สั่งการให้ฝ่ายความมั่นคงเร่งรวบรวมพยานหลักฐาน เพื่อนำไปใช้ในการติดตามจับกุมตัวคนร้ายมาดำเนินคดีตามกฎหมายโดยเร็ว พร้อมทั้งออกปฏิบัติการเพื่อสร้างความเชื่อมั่นในความปลอดภัยกับประชาชน ทั้งนี้ นายกรัฐมนตรีได้รับรายงานในเบื้องต้นว่า ขณะนี้เจ้าหน้าที่ได้รวบรวมวัตถุพยานและตรวจสอบภาพจากกล้องวงจรปิด ทำให้พอทราบเบาะแสของคนร้ายแล้ว
 
“นายกฯ ห่วงใยในสวัสดิภาพของประชาชนในพื้นที่เป็นอย่างมาก โดยระบุว่าการกระทำดังกล่าวเป็นเรื่องที่อุกอาจ มุ่งทำลายชีวิตของประชาชนผู้บริสุทธิ์ ก่อให้เกิดความรู้สึกสะเทือนใจต่อคนในพื้นที่ เนื่องจากในเขตเทศบาลนครยะลาไม่มีเหตุร้ายเกิดขึ้นมานานแล้ว จึงขอให้ทุกฝ่ายร่วมกันประณามพฤติกรรมที่สุดโต่งเช่นนี้ รวมทั้งขอความร่วมมือพี่น้องประชาชนร่วมกันสอดส่องดูแล เป็นหูเป็นตา และแจ้งข้อมูลแก่เจ้าหน้าที่ด้วย”
 
 ------------------------ 



ที่มา : http://www.thaigov.go.th/news/contents/details/9543