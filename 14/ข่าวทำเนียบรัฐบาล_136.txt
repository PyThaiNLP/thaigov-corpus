รัฐบาลไทย-ข่าวทำเนียบรัฐบาล-นายกฯ ยินดี โปเต้ วิลาสินี คว้าเหรียญทองแรกเทควันโดชิงแชมป์เอเชีย 2017 และชื่นชมนักกีฬาสแต็คเยาวชนไทยทำผลงานดี พร้อมกำชับ จนท. รณรงค์ร่วมกับคนขายอาหารริมทางเพื่อจัดระเบียบ 







                                วันศุกร์ที่ 21 เมษายน 2560                              





    816  





      พิมพ์    
     
    
















   นายกฯ ยินดี โปเต้ วิลาสินี คว้าเหรียญทองแรกเทควันโดชิงแชมป์เอเชีย 2017 และชื่นชมนักกีฬาสแต็คเยาวชนไทยทำผลงานดี พร้อมกำชับ จนท. รณรงค์ร่วมกับคนขายอาหารริมทางเพื่อจัดระเบียบ 
 

   นายกฯ ยินดี โปเต้ วิลาสินี คว้าเหรียญทองแรกเทควันโดชิงแชมป์เอเชีย 2017 และชื่นชมนักกีฬาสแต็คเยาวชนไทยทำผลงานดี พร้อมกำชับ จนท. รณรงค์ร่วมกับคนขายอาหารริมทางเพื่อจัดระเบียบ ไม่เอาเปรียบผู้ซื้อ 





วันที่ 21 เมษายน 2560 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี แสดงความยินดีกับ โปเต้ น.ส.วิลาสินี คามจังหาร ที่สามารถคว้าเหรียญทองจากการแข่งขันเทควันโดเยาวชนชิงแชมป์เอเชีย 2017 ที่เมืองอาติเรา ประเทศคาซัคสถาน มาครองได้สำเร็จ ถือเป็นการเริ่มต้นที่ดี เพราะปีที่แล้วนักกีฬาไทยไม่ได้เหรียญทองเลย พร้อมกับชื่นชมว่า น.ส.วิลาสินี มีสมาธิและจิตใจที่มุ่งมั่นห้าวหาญ เอาชนะคู่แข่งจากหลายชาติที่มีความแข็งแกร่ง โดยเชื่อว่าจะเป็นกำลังใจให้นักกีฬาที่เหลือสร้างผลงานที่ดีตามไปด้วย
 
พร้อมกันนี้ นายกรัฐมนตรียังฝากชื่นชมยินดีกับ นักกีฬาสแต็คเยาวชนของไทยทั้งประเภทบุคคลและประเภททีม ที่ไปเข้าร่วมการแข่งขันกีฬาสแต็คชิงแชมป์โลก 2017 ณ ประเทศไต้หวัน และสามารถคว้าเหรียญรางวัลมาได้ถึง 10 เหรียญทอง 11 เหรียญเงิน 14 เหรียญทองแดง โดยกีฬาชนิดนี้เป็นการใช้ปฏิภาณไหวพริบและสมาธิเพื่อจัดเรียงแก้วให้เป็นรูปทรงต่าง ๆ ซึ่งกำลังได้รับความนิยมจากทั่วโลก จึงอยากให้ทุกภาคส่วนเข้ามาสนับสนุนให้เด็กไทยที่มีความสามารถ ไปสร้างชื่อเสียงให้กับประเทศไทยต่อไป
 
นอกจากนี้ จากกระแสข่าวที่สำนักข่าวต่างประเทศรายงานว่า ประเทศไทยกำลังจะยกเลิกการขายอาหารริมทางนั้น รัฐบาลยืนยันว่าไม่เป็นความจริง แต่เนื่องจากได้รับข้อร้องเรียนจากประชาชนและนักท่องเที่ยวเกี่ยวกับความไม่เป็นระเบียบของร้านอาหารริมทาง จึงมีแนวทางให้เจ้าหน้าที่ที่ดูแลรับผิดชอบรณรงค์และดำเนินการร่วมกับผู้ประกอบการทั่วประเทศ จัดระเบียบให้เกิดความเรียบร้อย ไม่กีดขวางการจราจร  รักษาความสะอาดและความสวยงามของร้านค้า ปรุงอาหารให้ถูกสุขลักษณะ ไม่เอาเปรียบผู้บริโภค และเจ้าหน้าที่จะต้องไม่เรียกรับผลประโยชน์จากผู้ประกอบการอย่างเด็ดขาด
 
ทั้งนี้ ร้านอาหารริมทางเป็นเสน่ห์และเอกลักษณ์ของประเทศที่ช่วยดึงดูดให้นักท่องเที่ยวได้มาสัมผัสและเรียนรู้วิถีชีวิตแบบไทย และได้ลิ้มรสอาหารที่มีรสชาติดี สะอาด และราคาไม่แพงจนเกินไป ซึ่งก่อนหน้านี้ กทม.ได้รับยกย่องให้เป็นเมืองที่มีร้านอาหารริมทางดีที่สุดในโลก เนื่องจากหาง่าย หลากหลาย และมีรสชาติอร่อย รวมทั้ง
ตลาด อ.ต.ก. ยังเป็นตลาดสดที่ดีที่สุดอันดับ 4 ของโลก เช่นเดียวกันด้วย
 

----------------------------------- 



ที่มา : http://www.thaigov.go.th/news/contents/details/3215