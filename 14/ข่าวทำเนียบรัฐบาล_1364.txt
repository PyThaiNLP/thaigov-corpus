รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยนายกรัฐมนตรีกำชับทุกหน่วยงานกำกับดูแลและติดตามงานด้านนโยบายที่มีความเร่งด่วน และเร่งแก้ปัญหาของประชาชนและพื้นที่ในทุกมิติ ให้ประชาชนมีความเป็นอยู่ที่ดีขึ้น 







                                วันจันทร์ที่ 29 มกราคม 2561                              





    221  





      พิมพ์    
     
    
















   ผู้ช่วยโฆษกฯ เผยนายกรัฐมนตรีกำชับทุกหน่วยงานกำกับดูแลและติดตามงานด้านนโยบายที่มีความเร่งด่วน และเร่งแก้ปัญหาของประชาชนและพื้นที่ในทุกมิติ ให้ประชาชนมีความเป็นอยู่ที่ดีขึ้น 
 

   ผู้ช่วยโฆษกฯ เผยนายกฯ กำชับทุกหน่วยงานกำกับติดตามงานด้านนโยบายที่มีความเร่งด่วนและเร่งแก้ปัญหาในพื้นที่ทุกมิติ  ขณะทีผลสำรวจความคิดเห็นเกษตรกรเกี่ยวกับระดับความสุขของเกษตรกรไทย 1 – 29 ธ .ค. 60  พบความสุขมวลรวมของเกษตรกรฯ ในภาพรวมอยู่ในระดับมากที่สุด  





   วันนี้ (23 ม.ค. 61 ) เวลา 14.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวชี้แจงเกี่ยวกับสถานการณ์เศรษฐกิจภายในประเทศว่า สำนักงานคณะกรรมการส่งเสริมการลงทุน (บีโอไอ) เปิดเผยว่ามูลค่าการขอรับการส่งเสริมการลงทุนผ่านบีโอไอในปี 2560 อยู่ที่ 641,978 ล้านบาท สูงกว่าเป้าหมายที่ตั้งไว้ 600,000 ล้านบาท เมื่อพิจารณาเป็นพื้นที่แล้วพบว่ามูลค่าการขอรับการส่งเสริมการลงทุนในพื้นที่ EEC จะอยู่ที่ 296,889 ล้านบาท คิดเป็นร้อยละ 46 ของมูลค่าของการขอรับการส่งเสริมการลงทุนทั้งหมด ส่วนกลุ่มอุตสาหกรรมพบว่ามีรับการส่งเสริมการลงทุนใน 10 กลุ่มอุตสาหกรรมเป้าหมาย อยู่ที่ 392,141 ล้านบาท หรือคิดเป็นร้อยละ 61 ของมูลค่าการขอรับการส่งเสริมการลงทุนทั้งหมด

ส่วนการขอรับการส่งเสริมการลงทุนจากต่างชาติในปี 2560 พบว่า ประเทศที่มีมูลค่าขอรับการส่งเสริมการลงทุนมากที่สุด 5 อันดับแรก ได้แก่ ญี่ปุ่น สิงคโปร์ จีน สหรัฐอเมริกา และเนเธอร์แลนด์ ทั้งนี้ ในปี 2561 บีโอไอได้กำหนดเป้าหมายมูลค่าการขอรับการส่งเสริมการลงทุนไว้ที่ 720,000 ล้านบาท เพิ่มขึ้นจากปี 2560 ร้อยละ 12.1

ขณะที่ศูนย์วิจัยและพัฒนา ธนาคารเพื่อการเกษตรและสหกรณ์การเกษตร เปิดเผยผลสำรวจความคิดเห็นของเกษตรกรเกี่ยวกับระดับความสุขของเกษตรกรไทย ระหว่างวันที่  1 – 29 ธันวาคม 2560  พบว่าความสุขมวลรวมของเกษตรกรไทยในภาพรวมอยู่ในระดับมากที่สุด คะแนนเฉลี่ย 82 .78 คะแนน จาก 100 คะแนน เนื่องจากผลผลิตสินค้าเกษตรที่สำคัญเพิ่มขึ้นทั้งปริมาณและราคา เช่น ผลไม้ ได้แก่ ทุเรียน มังคุด ปาล์มน้ำมัน และปลาน้ำจืด รวมทั้งความต้องการบริโภคทั้งในประเทศและต่างประเทศที่มีอย่างต่อเนื่อง ประกอบกับภาครัฐได้มีมาตรการต่าง ๆ เพื่อสนับสนุนและช่วยเหลือเกษตรกร อาทิ มาตรการเพิ่มขีดความสามารถภาคเกษตร และมาตรการช่วยเหลือผู้ประสบอุทกภัย นอกจากนี้ยังพบว่าเกษตรกรทุกภาคมีความสุขอยู่ในระดับมากที่สุด โดยเฉพาะภาคใต้ตอนบน รองลงมาคือภาคตะวันออกเฉียงเหนือตอนบน ภาคตะวันออก และภาคกลางตามลำดับ

ด้านสำนักงานสถิติแห่งชาติเปิดเผยเกี่ยวกับการสำรวจภาวะการทำงานของประชากรไทยในเดือนธันวาคม 2560 โดยมีกำลังแรงงานรวม 37.72 ล้านคน ลดลง 0.75 แสนคน หรือลดลงร้อยละ 0.2 ตามการลดลงของการจ้างงานในภาคเกษตร ขณะที่การจ้างงานของภาคเกษตรปรับตัวดีขึ้น และกระจายตัวมากขึ้นสอดคล้องกับการปรับตัวดีขึ้นของภาวะเศรษฐกิจ โดยจำนวนผู้ที่มีงานทำอยู่ที่ 37. 19 ล้านคน ลดลง 1.69 แสนคน หรือลดลงร้อยละ 0.5

นอกจากนี้  ผู้ช่วยโฆษกประจำสำนักนายกรัฐมนตรี ได้กล่าวว่า นายกรัฐมนตรีให้ความสำคัญเกี่ยวกับเรื่องของ Big Data โดยเฉพาะหากมีการบริหารจัดการ Big Data ที่ดีจะสามารถนำข้อมูลดังกล่าวไปใช้ในการแก้ไขปัญหาต่าง ๆ ได้อย่างมีประสิทธิภาพ ทั้งเรื่องการแก้ไขปัญหาการเงินการคลังของประเทศ การแก้ไขปัญหาความยากจนเพื่อยกระดับคุณภาพชีวิตของประชาชน โดยนายกรัฐมนตรี ได้มอบหมายให้คณะกรรมการ ป.ย.ป. ช่วยกันขับเคลื่อนในเรื่องนี้ให้เกิดผลเป็นรูปธรรมโดยเร็วที่สุด รวมทั้งขอให้ทุกหน่วยงานที่เกี่ยวข้องกำกับดูแลและติดตามงานด้านนโยบายที่มีความเร่งด่วน ตลอดจนเร่งแก้ปัญหาของประชาชนและพื้นที่ในภาพรวมทุกมิติ เพื่อประชาชนจะได้มีชีวิตความเป็นอยู่ที่ดีขึ้นและลดความเหลื่อมล้ำในสังคมอีกด้วย
 
 
----------------
กลุ่มประชาสัมพันธ์และเผยแพร่ สำนักโฆษก
 
  



ที่มา : http://www.thaigov.go.th/news/contents/details/9575