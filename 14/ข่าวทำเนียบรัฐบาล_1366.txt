รัฐบาลไทย-ข่าวทำเนียบรัฐบาล-รอง นรม. วิษณุฯ เป็นประธานการประชุมคณะอนุกรรมการบูรณาการนโยบายพัฒนาภาค (อ.ก.บ.ภ.) ภาคเหนือ ครั้งที่ 1/2561







                                วันพุธที่ 24 มกราคม 2561                              





    263  





      พิมพ์    
     
    
















   รอง นรม. วิษณุฯ เป็นประธานการประชุมคณะอนุกรรมการบูรณาการนโยบายพัฒนาภาค (อ.ก.บ.ภ.) ภาคเหนือ ครั้งที่ 1/2561
 

   ที่ประชุม อ.ก.บ.ภ. ภาคเหนือมีมติเห็นชอบทิศทางการพัฒนาภาคเหนือ ตามแผนฯ ฉบับที่ 12 (พ.ศ. 2560-2564) 





          วันนี้ (24 มกราคม 2561) เวลา 13.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี  เป็นประธานการประชุมคณะอนุกรรมการบูรณาการนโยบายพัฒนาภาค (อ.ก.บ.ภ.) ภาคเหนือ ครั้งที่ 1/2561 ซึ่งสรุปสาระสำคัญ ดังนี้
        ที่ประชุมได้พิจารณาและมีมติเห็นชอบการเปลี่ยนแปลงโครงการตามแผนปฏิบัติราชการของจังหวัดและกลุ่มจังหวัด ภาคเหนือ ประจำปีงบประมาณ พ.ศ. 2560 และ พ.ศ. 2561 (กรณีกระทบแผน) โดยเห็นควรสนับสนุนโครงการตามคำขอโอนเปลี่ยนแปลงงบประมาณตามแผนปฏิบัติราชการของจังหวัดและกลุ่มจังหวัด ประจำปีงบประมาณ พ.ศ. 2560 จำนวน 2 โครงการ เป็นเงิน 4,539,000 บาท และปีงบประมาณ พ.ศ. 2561 จำนวน 15 โครงการ เป็นเงิน 59,878,870 บาท และมอบให้ฝ่ายเลขานุการฯ ดำเนินการแจ้งเวียนให้ผู้เกี่ยวข้องทราบ โดยให้จังหวัดและกลุ่มจังหวัดรับข้อสังเกตของฝ่ายเลขานุการฯ ไปดำเนินการโดยเร็วต่อไป
       พร้อมกันนี้ ที่ประชุมได้พิจารณาและมีมติเห็นชอบทิศทางการพัฒนาภาคเหนือ ในช่วงแผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560-2564) และแนวทางการดำเนินการตามห่วงโซ่คุณค่า เพื่อให้หน่วยงานที่เกี่ยวข้องใช้เป็นกรอบในการขับเคลื่อนการพัฒนา โดยมอบหมายให้ฝ่ายเลขานุการฯ นำไปใช้ประกอบการพิจารณาแผนงานโครงการของส่วนราชการและจัดทำแผนพัฒนาภาคเหนือต่อไป
        นอกจากนี้ ที่ประชุมได้พิจารณาและมีมติเห็นชอบแนวทางการพิจารณาแผนงานโครงการและงบประมาณของส่วนราชการที่จะดำเนินการตามทิศทางการพัฒนาภาคเหนือ เพื่อส่วนราชการจะได้จัดทำคำของบประมาณภายใต้แผนพัฒนาบูรณาการประจำปีงบประมาณ พ.ศ. 2562 ตามปฏิทินงบประมาณของสำนักงบประมาณ โดยเห็นควรมอบหมายให้กระทรวงและหน่วยงานที่เกี่ยวข้องพิจารณาทบทวนกำหนดแผนงานโครงการขับเคลื่อนแผนพัฒนาภาคที่เชื่อมโยงตั้งแต่ต้นทาง กลางทาง ปลายทาง โดยหน่วยงานที่เกี่ยวข้องควรริเริ่มร่วมกันออกแบบโครงการ (project design) ให้สอดคล้องเชื่อมโยงกันตามแนวทางของแต่ละประเด็นยุทธศาสตร์การพัฒนาภาค เพื่อให้แผนพัฒนาภาคเหนือ ในช่วงแผนพัฒนาฯ ฉบับที่ 12 มีความครบถ้วนสมบูรณ์และสามารถบูรณาการขับเคลื่อนการพัฒนาภาคเหนือให้บรรลุวัตถุประสงค์และเป้าหมายได้อย่างมีประสิทธิภาพ
       ตอนท้ายของการประชุม ได้พิจารณาและมีมติเห็นชอบแผนพัฒนาจังหวัดและกลุ่มจังหวัดภาคเหนือ พ.ศ. 2561 - 2564 (ฉบับทบทวนปี 2562) และแผนปฏิบัติราชการของจังหวัดและกลุ่มจังหวัดภาคเหนือ ประจำปีงบประมาณ พ.ศ. 2562 ของจังหวัดและกลุ่มจังหวัด ตามที่ฝ่ายเลขานุการฯ เสนอ
 
**********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/9600