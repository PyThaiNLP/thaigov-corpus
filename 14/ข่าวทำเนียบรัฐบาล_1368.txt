รัฐบาลไทย-ข่าวทำเนียบรัฐบาล-ผลการหารือทวิภาคีระหว่างนายกรัฐมนตรีและนายกรัฐมนตรีอินเดีย







                                วันจันทร์ที่ 29 มกราคม 2561                              





    247  





      พิมพ์    
     
    
















   ผลการหารือทวิภาคีระหว่างนายกรัฐมนตรีและนายกรัฐมนตรีอินเดีย
 

   ผลการหารือทวิภาคีระหว่างนายกรัฐมนตรีและนายกรัฐมนตรีอินเดีย 





พลเอก ประยุทธ์ จันทร์โอชา นายกรัฐมนตรี พบหารือกับ นายนเรนทร โมที นายกรัฐมนตรีอินเดีย ก่อนการเข้าร่วมการประชุมสุดยอดอาเซียน-อินเดีย ณ เรือนรับรอง Hyderabad House 
 
นายกรัฐมนตรียืนยัน ไทยและอาเซียน พร้อมส่งเสริมความเป็นหุ้นส่วนในเชิงสร้างสรรค์กับอินเดีย และไทยจะเป็นประเทศผู้ประสานงานความสัมพันธ์อาเซียน-อินเดีย ในเดือนสิงหาคม 2018 นี้จะผลักดันความร่วมมือต่างๆอย่างเต็มที่
 
สำหรับความสัมพันธ์ไทย-อินเดียนั้น มีพัฒนาการเกิดผลรูปธรรมในความร่วมมือต่างๆ เช่น การค้าการลงทุน และการต่อต้านการก่อการร้าย 
ในการหารือ ผู้นำไทยและอินเดีย เห็นพ้องการผลักดันความร่วมมือทั้งในส่วนของความร่วมมือทวิภาคีและความร่วมมือในภูมิภาค  
 
ในส่วนของความร่วมมือไทย-อินเดีย จะร่วมส่งเสริมความร่วมมือด้านดิจิทัล ซึ่งนโยบาย Smart Cities และ Digital India ของอินเดียมีความสอดคล้องกับนโยบายปฏิรูปเศรษฐกิจของไทย เช่น Thailand 4.0 EEC และ New S-Curve Industry ความร่วมมือด้านความมั่นคง อินเดียเห็นว่าไทยเป็นเพื่อนบ้านทางทะเลที่สำคัญ และจะแสวงหาความร่วมมือใหม่ๆในด้านความมั่นคงทางทะเล การสนับสนุนการต่อต้านการก่อการร้าย การทหาร และการต่อต้านอาชญากรรมข้ามชาติ ให้ก้าวหน้า ใกล้ชิดและเข้มแข็งยิ่งขึ้น ความร่วมมือด้านการท่องเที่ยว จะสนับสนุนเชื่อมเมืองท่องเที่ยวระหว่างกัน และสร้างกิจกรรมการท่องเที่ยวเพื่อส่งเสริมการติดต่อระหว่างประชาชนไทยและอินเดีย หรือ People to People Contact นอกจากนี้ ไทยและอินเดียจะมีความร่วมมือในน้ำมันปาล์มและยางธรรมชาติ ด้วย 
 
ในความร่วมมือภูมิภาค ไทยและอินเดียเห็นพ้อง การส่งเสริมการเชื่อมโยงในทุกมิติ ทั้งทางบกและทางทะเล โดยเฉพาะความเชื่อมโยงในภูมิภาคอินโด-แปซิฟิก จะควบคู่ไปกับความมั่นคงทางทะเล เพราะความมั่นคงทางทะเลนั้นจะเกี่ยวเนื่องกับด้านเศรษฐกิจและความมั่นคง โดยเฉพาะการรักษาทรัพยากรทางทะเล 
 
ไทยสนับสนุนแนวคิด Indo -Pacific และส่งเสริมให้การเปิดโอกาสให้ทุกฝ่ายเข้ามามีส่วนร่วมและเชื่อมโยงกันอย่างแท้จริงเพื่อประโยชน์แก่ทุกฝ่ายในภูมิภาค เช่นเดียวกับความตกลงหุ้นส่วนทางเศรษฐกิจระดับภูมิภาค หรือ RCEP ที่มุ่งหวังให้เป็นความตกลงที่ทันสมัยและให้ผลประโยชน์แก่ทุกประเทศอย่างสมดุล
 



ที่มา : http://www.thaigov.go.th/news/contents/details/9611