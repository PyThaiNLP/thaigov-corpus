รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน วันศุกร์ที่ 26 มกราคม 2561







                                วันศุกร์ที่ 26 มกราคม 2561                              





    755  





      พิมพ์    
     
    
















   สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน วันศุกร์ที่ 26 มกราคม 2561
 

   พลเอก ประยุทธ์ จันทร์โอชา นายกรัฐมนตรี ได้กล่าวกับประชาชนผ่านรายการ “ศาสตร์พระราชา สู่การพัฒนาอย่างยั่งยืน” 
ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 26 มกราคม 2561 เวลา 20.15 น. 
 





         จากเหตุระเบิดภายในตลาดสดรถไฟ (พิมลชัย) เทศบาลนครยะลา ในช่วงที่ผ่านมา สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานกำลังใจดอกไม้และสิ่งของพระราชทาน แก่ครอบครัวผู้สูญเสีย และได้รับผลกระทบจากเหตุการณ์ในครั้งนี้ สร้างความปลาบปลื้มและซาบซึ้งในพระมหากรุณาธิคุณ ที่พระองค์ทรงห่วงใย อย่างหาที่สุดมิได้ ทั้งนี้ นายกรัฐมนตรีขอแสดงความเสียใจต่อครอบครัวของผู้เสียชีวิตและบาดเจ็บ โดยได้กำชับไปยังหน่วยที่เกี่ยวข้องให้เร่งดูแลช่วยเหลืออย่างเต็มที่ พร้อมให้ฝ่ายความมั่นคงเร่งรวบรวมพยานหลักฐาน เพื่อนำไปใช้ในการติดตามจับกุมตัวคนร้ายมาดำเนินคดีตามกฎหมายโดยเร็ว

          โอกาสนี้ นายกรัฐมนตรีขอเป็นตัวแทนพี่น้องประชาชนชาวไทยทุกคน ในการยกย่องชื่นชม “ศิลปินแห่งชาติ” ประจำปี 2560 ที่ได้รับการคัดเลือกจากคณะกรรมการวัฒนธรรมแห่งชาติ (กวช.) เมื่อวันที่ 19 มกราคม ที่ผ่านมา ซึ่งจะเข้าเฝ้าฯ รับพระราชทานโล่เชิดชูเกียรติ และเข็มประกาศเกียรติคุณ จากสมเด็จพระเจ้าอยู่หัว ในวันศิลปินแห่งชาติวันที่ 24 กุมภาพันธ์ ที่กำลังจะมาถึงนี้ นับเป็นรางวัลสูงสุดในชีวิตสำหรับศิลปินที่มีคุณสมบัติและผลงานเป็นที่ประจักษ์ ได้รับการยอมรับในสังคมไทย นายกรัฐมนตรีขอให้พวกเราทุกคนและสังคมโดยรวม ได้ใช้สติ ทบทวน สิ่งที่พูดเมื่อสักครู่ ว่าเรารู้อย่างลึกซึ้งถึงความเป็นไทยหรือไม่ และพร้อมที่จะหลอมรวมกับความเป็นสากล โดยที่ไม่หลงประเด็น  
  
          ทั้งนี้ ไทยนิยมไม่ใช่การสร้างกระแสชาตินิยมเหมือนที่บางคน ไม่เข้าใจสังคมของตน ชาตินิยมจะใช้ได้ดี สำหรับป้องกันภัยคุกคามจากภายนอกประเทศ จากการทำสงคราม หรือจากการเข้ามาครอบงำทางความคิดด้วยหลักคิดลัทธิของชาติอื่น เพื่อสร้างสำนึกความรักชาติและไทยนิยม ซึ่งไม่ใช่ประชานิยม เพราะประชานิยมเป็นการให้ในลักษณะยัดเยียดว่าเป็นสิ่งที่ดี ที่เหมาะสมกับประชาชน ด้วยการสร้างแนวคิด “บริโภคนิยม” แตกต่างจากไทยนิยมที่เป็นการต่อยอด ขยายผลจากประชารัฐ ซึ่งเป็นการส่งเสริมให้เกิดการระเบิดจากข้างในด้วยการมีส่วนร่วม เกิดเป็น 3 ประสาน คือ ราษฎร์ – รัฐ – เอกชน เป็นแนวทางในการแก้ปัญหาและสร้างการพัฒนาได้อย่างยั่งยืน เพราะตอบสนองความต้องการของคนในพื้นที่ แก้โจทย์ปัญหาที่เป็นอัตลักษณ์ของแต่ละชุมชน ด้วยกลไกประชารัฐ เพื่อสร้างความ “มั่นคง มั่งคั่ง ยั่งยืน” ให้กับบ้านเมือง ด้วยการน้อมนำหลักปรัชญาของเศรษฐกิจพอเพียง อันเป็นศาสตร์พระราชาของในหลวงรัชกาลที่ 9 ซึ่งเป็นมรดกของชาติ มาเป็นหลักคิดสำคัญในการกำหนดยุทธศาสตร์ชาติและการปฏิรูปประเทศ

          สมเด็จพระเจ้าอยู่หัวก็ทรงมีพระราชดำรัสให้ “สืบสาน รักษา ต่อยอด พระราชปณิธาน เพื่อสร้างสุขให้ปวงชนชาวไทย” และน้อมนำศาสตร์พระราชา “เข้าใจ เข้าถึง พัฒนา” มาประยุกต์ใช้ในการบริหารราชการให้เกิดผลสัมฤทธิ์ เพื่อนำพาประเทศไทยหลุดพ้นจากกับดักของการเป็นประเทศที่มีรายได้ปานกลาง ไปสู่ประเทศที่มีรายได้สูง เพื่อการพัฒนาประเทศและการยกระดับคุณภาพชีวิตของประชาชนได้อย่างยั่งยืน

          การพัฒนาประเทศในยุคดิจิทัลตามนโยบาย “ไทยแลนด์ 4.0” โดยให้ความสำคัญกับโครงสร้างพื้นฐานทางสังคม ในมิติวัฒนธรรม ความเป็นไทย ตามหลักคิดไทยนิยม และโครงสร้างพื้นฐานทางกายภาพของประเทศ ไปพร้อม ๆ กัน นายกรัฐมนตรีจึงอยากวาดภาพอนาคต และความเป็นไปได้ให้ทุกคนได้เห็นว่ารัฐบาลจะขับเคลื่อนโครงการ EEC อย่างไร โดยแผนปฏิบัติการลงทุน แบ่งออกเป็น 3 ระยะ ระยะที่ 1 หรือระยะเร่งด่วน ระหว่างปี 2560-2561 ที่ต้องดำเนินการทันที เพื่อผลักดันให้เกิดการพัฒนาเศรษฐกิจภายใน EEC ระยะที่ 2 ระหว่างปี 2562-2564 เป็นแผนงานต่อเนื่อง เพื่อให้โครงข่ายการขนส่งสามารถรองรับกิจการทางเศรษฐกิจ ที่จะเกิดขึ้นได้อย่างมีประสิทธิภาพ และระยะต่อไป เริ่มตั้งแต่ปี 2565 เป็นต้นไป เป็นแผนงานเพื่อรองรับการพัฒนาพื้นที่ EEC อย่างยั่งยืน รวมถึงการเชื่อมโยงโครงข่ายคมนาคมกับประเทศเพื่อนบ้านด้วย

          ทั้งนี้ จะมีการลงทุนโครงสร้างพื้นฐานต่าง ๆ โดยเฉพาะด้านคมนาคมขนส่ง ทั้งทางบก ทางราง ทางน้ำ ทางอากาศ และโลจิสติกส์ที่เกี่ยวข้อง ได้แก่ (1) มอเตอร์เวย์ พัทยา - มาบตาพุด แหลมฉบัง - ปราจีนบุรี และชลบุรี - อ.แกลง จ.ระยอง (2) รถไฟความเร็วสูงเชื่อมสามท่าอากาศยาน รถไฟทางคู่ ช่วงแหลมฉบัง - มาบตาพุด รถไฟ ช่วงระยอง –จันทบุรี - ตราด และรถไฟเชื่อม EEC – ทวาย - กัมพูชา รวมทั้งสถานีบรรจุและยกสินค้ากล่อง (ICD) ฉะเชิงเทรา (3) ท่าเรือแหลมฉบัง เฟสที่ 3 ท่าเรือมาบตาพุด เฟสที่ 3 และอาคารผู้โดยสารท่าเรือจุกเสม็ด (4) การยกระดับท่าอากาศยานนานาชาติอู่ตะเภา อาทิ การสร้างศูนย์ซ่อมบำรุงอากาศยาน

          การประชุมสุดยอดอาเซียน - อินเดีย ครั้งนี้ (25 ม.ค. 61)  ถือว่ามีความพิเศษ เพราะปกติประชุมสุดยอดอาเซียนกับประเทศคู่เจรจามักจะจัดในภูมิภาคอาเซียน แต่เนื่องจากเป็นโอกาสครบรอบการสถาปนาความสัมพันธ์ระหว่างอาเซียนและอินเดีย ที่เริ่มต้นอย่างเป็นทางการในปี พ.ศ. 2535 หรือเกือบ 30 ปีมาแล้ว อีกทั้ง อินเดียยังเป็นประเทศคู่ค้าและหุ้นส่วนยุทธศาสตร์ที่สำคัญของอาเซียน รวมถึงเป็นหนึ่งสมาชิกของความตกลงพันธมิตรทางการค้าระดับภูมิภาค ซึ่งเป็นโอกาสที่จะทบทวนในเรื่องยุทธศาสตร์ของอินเดียที่จะมีต่ออาเซียน และประเทศเอเชียแปซิฟิก นับว่าเป็นช่องทางสำหรับแนวนโยบายมุ่งตะวันออก หรือ Act East ของนายกรัฐมนตรีอินเดีย ที่จะเพิ่มบทบาทของอินเดียในประเทศอาเซียนและเอเชียแปซิฟิกอย่างเป็นรูปธรรม เพื่อสร้างสมดุลอำนาจกับประเทศใหญ่อื่น ๆ ภายใต้การเปลี่ยนแปลงนโยบายด้านการเมืองและการปกครองของโลก อีกทั้ง ยังสอดรับเป็นอย่างดีกับนโยบาย Look West ของไทยในการหาลู่ทางขยายตลาดการค้าการลงทุน และการสร้างพันธมิตรในอินเดียซึ่งเป็นตลาดขนาดใหญ่ และมีประชากรมาก รวมทั้งมีศักยภาพทางเทคโนโลยีสูงด้วย

          สำหรับผลลัพธ์จากการประชุม ได้มีการหารือในเรื่องผลประโยชน์ทางเศรษฐกิจระหว่างกันทั้งด้านการค้าและการลงทุน เพื่อให้เพิ่มมูลค่าการค้าได้ตามเป้าหมายภายในปี 2022 ดังนั้น นอกจากเราจะต้องเสริมสร้างกิจกรรมภายในให้แข็งแกร่ง ยืนได้ด้วยตนเองแล้ว ประเทศไทยก็จะต้องขยายโอกาสไปภายนอกประเทศ เพิ่มความร่วมมือกับมิตรประเทศ เพื่อสร้างโอกาส กระจายตลาด เพิ่มรายได้ทางการค้าและเพิ่มศักยภาพของประเทศผ่านการลงทุน รวมถึงส่งเสริมภาพลักษณ์ที่ดีในเวทีโลก

          ด้วยเหตุนี้ นายกรัฐมนตรีจึงให้ความสำคัญอย่างมากต่อนโยบายระหว่างประเทศ ทั้งในลักษณะการเจรจาทวิภาคี และการหารือในลักษณะของการเป็นกลุ่มประเทศ โดยในปี 2560 ที่ผ่านมา ได้เปิดโอกาสให้ประเทศไทยได้ชี้แจงประชาสัมพันธ์ประเทศ และทิศทางนโยบายของภาครัฐ เพื่อดึงดูดการค้าและการลงทุน จากต่างประเทศจึงเป็นที่น่ายินดีว่า ล่าสุดกองทุนการเงินระหว่างประเทศ (IMF) ปรับเพิ่มตัวเลขคาดการณ์การขยายตัวของเศรษฐกิจโลกในปีนี้ และปีหน้า ปีละ 0.2% จากเดิมที่เคยประมาณว่าเศรษฐกิจโลกจะเติบโตได้ร้อยละ 3.7 ในปี 2561 และ 2562 ช่วงนี้ก็จะปรับสูงขึ้นเป็นร้อยละ 3.9 ซึ่งการปรับประมาณการเศรษฐกิจโลกในครั้งนี้ จะเป็นสัญญาณว่า เศรษฐกิจประเทศคู่ค้าของประเทศไทยจะขยายตัวได้ดีกว่าที่คาดไว้เดิม ซึ่งจะเป็นผลดีต่อการส่งออกของประเทศไทย

       ซึ่งภาคเอกชนไทยจะมีความสามารถและมีศักยภาพ แต่ควรมีการป้องกันความเสี่ยงไว้ล่วงหน้า โดยต้องมีการประมาณตน มีภูมิคุ้มกัน และเน้นการพึ่งพาตนเองให้มากด้วยการทำงานเชิงรุกร่วมกัน สำหรับระยะยาว ภาครัฐเองก็จะเดินหน้าตามแผนปฏิรูปประเทศ รวมถึงยุทธศาสตร์ชาติ 20 ปีของรัฐบาล ที่จะช่วยปรับโครงสร้างให้ประเทศในภาพรวมมีความสามารถในการแข่งขัน และการปรับเศรษฐกิจภายในประเทศให้แข็งแกร่ง รองรับความเสี่ยงต่าง ๆ ได้ดีขึ้นอีกด้วย
…………………………………….
กลุ่มประชาสัมพันธ์และเผยแพร่ สำนักโฆษก
 
         
  



ที่มา : http://www.thaigov.go.th/news/contents/details/9665