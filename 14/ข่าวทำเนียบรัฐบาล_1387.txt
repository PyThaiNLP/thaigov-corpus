รัฐบาลไทย-ข่าวทำเนียบรัฐบาล-นายกฯ ปลื้ม U.S. News สหรัฐฯ ยกไทยเหมาะเริ่มต้นธุรกิจมากที่สุดในโลกต่อเนื่อง ย้ำรัฐบาลมุ่งสร้างบรรยากาศให้เอื้อต่อการลงทุน ชี้ไทยมีดีหลายด้าน วอนคนไทยร่วมพัฒนาให้ก้าวหน้า







                                วันจันทร์ที่ 29 มกราคม 2561                              





    218  





      พิมพ์    
     
    
















   นายกฯ ปลื้ม U.S. News สหรัฐฯ ยกไทยเหมาะเริ่มต้นธุรกิจมากที่สุดในโลกต่อเนื่อง ย้ำรัฐบาลมุ่งสร้างบรรยากาศให้เอื้อต่อการลงทุน ชี้ไทยมีดีหลายด้าน วอนคนไทยร่วมพัฒนาให้ก้าวหน้า
 

   นายกรัฐมนตรี ปลื้ม  U.S. News & World Report  สหรัฐฯ ยกไทยเหมาะเริ่มต้นธุรกิจมากที่สุดในโลกต่อเนื่อง ย้ำรัฐบาลมุ่งสร้างบรรยากาศให้เอื้อต่อการลงทุน ชี้ไทยมีดีหลายด้าน วอนคนไทยร่วมพัฒนาให้ก้าวหน้า 





   วันนี้ (29 ม.ค.61) พลเอก ประยุทธ์ จันทร์โอชา นายกรัฐมนตรี พอใจที่ได้รับทราบว่าสำนักข่าว U.S. News & World Report ได้เผยแพร่ผลการจัดอันดับประเทศที่ดีที่สุดในโลกในด้านต่างๆ ประจำปี 2561 บนเว็บไซต์ usnews.com โดยประเทศไทยยังคงครองแชมป์อันดับ 1 จากทั้งหมด 80 ประเทศทั่วโลกในเรื่องการเป็นประเทศที่เหมาะสมสำหรับการเริ่มธุรกิจ (Best Countries to Strat a Business) ต่อเนื่องเป็นปีที่ 2 และยังเป็นประเทศที่น่าลงทุน (Best Countries to Invest In) อันดับที่ 8 จาก 25 ประเทศทั่วโลก

"นายกฯ เน้นย้ำว่า รัฐบาลพยายามเป็นอย่างมากที่จะสร้างบรรยากาศให้เอื้ออำนวยต่อการค้าการลงทุนในประเทศไทย เพื่อช่วยกระตุ้นเศรษฐกิจ ก่อให้เกิดการจ้างงาน สร้างรายได้ตั้งแต่ระดับนักธุรกิจลงไปถึงผู้ใช้แรงงานและผู้มีรายได้น้อย ซึ่งผลการจัดอันดับนี้ถือเป็นสิ่งยืนยันว่าชาวต่างชาติมีความเชื่อมั่นที่จะเข้ามาทำธุรกิจในประเทศไทย โดยเหตุผลหลักมาจากการที่รัฐบาลได้ลดขั้นตอนการจดทะเบียนจัดตั้งธุรกิจและลดค่าใช้จ่ายของผู้ประกอบการลง"

ทั้งนี้ ผลการจัดอันดับดังกล่าวยังสอดคล้องกับการจัดอันดับความยากง่ายในการประกอบธุรกิจของธนาคารโลก ประจำปี 2561 ที่จัดให้ไทยอยู่ในอันดับที่ดีขึ้นถึง 20 อันดับจากเดิมอยู่ในอันดับ 46 ในปี 2560 เป็นอันดับที่ 26 ในปี 2561 สืบเนื่องจากการปรับลดขั้นตอนการจดทะเบียนจัดตั้งธุรกิจจากเดิม 5 ขั้นตอนใช้เวลา 25.5 วัน เหลือเพียง 3 ขั้นตอน ใช้เวลา 2 วัน และการลดค่าใช้จ่ายของผู้ประกอบการจากเดิม 6,600 บาท เหลือเพียง 5,800 บาท"

นายกรัฐมนตรียังกล่าวด้วยว่า นอกจากมุมมองด้านการทำธุรกิจและการลงทุนแล้ว ประเทศไทยยังมีจุดเด่นในสายตาของชาวต่างชาติอีกหลายด้าน เช่น เป็นประเทศที่ดีที่สุดอันดับ 5 ในการไปศึกษาต่อ อันดับ 9 สำหรับการเดินทางท่องเที่ยวคนเดียว และอันดับ 4 ประเทศที่มีวิวทิวทัศน์สวยงามมากที่สุด เป็นต้น จึงอยากให้คนไทยมีความภาคภูมิใจ ร่วมกันรักษาและพัฒนาประเทศให้ก้าวหน้าไปพร้อมกับรัฐบาล
 
-------------
สำนักโฆษก
  



ที่มา : http://www.thaigov.go.th/news/contents/details/9673