รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในงานสถาปนาโรงเรียนเตรียมทหาร ครบรอบ 60 ปี และงานเกียรติยศจักรดาว ประจำปี 2561 เพื่อรำลึกถึงสถาบันและประกาศเกียรติคุณแก่ศิษย์เก่าโรงเรียนเตรียมทหาร







                                วันจันทร์ที่ 29 มกราคม 2561                              





    489  





      พิมพ์    
     
    
















   นายกรัฐมนตรีเป็นประธานในงานสถาปนาโรงเรียนเตรียมทหาร ครบรอบ 60 ปี และงานเกียรติยศจักรดาว ประจำปี 2561 เพื่อรำลึกถึงสถาบันและประกาศเกียรติคุณแก่ศิษย์เก่าโรงเรียนเตรียมทหาร
 

   นรม. กล่าวย้ำว่าโรงเรียนเตรียมทหารสอนให้ทุกคนทำหน้าที่เพื่อชาติ ศาสนา และพระมหากษัตริย์ พร้อมอดทนในการทำงานเพื่อส่วนรวม 





   วันนี้ (29 มกราคม 2560) เวลา 08.30 น. ณ โรงเรียนเตรียมทหาร อำเภอบ้านนา จังหวัดนครนายก พลเอก ประยุทธ์ จันทร์โอชา นายกรัฐมนตรีเป็นประธานในงานสถาปนาโรงเรียนเตรียมทหาร ครบรอบ 60 ปี และงานเกียรติยศจักรดาว ประจำปี 2561 เพื่อรำลึกถึงสถาบันและประกาศเกียรติคุณแก่ศิษย์เก่าโรงเรียนเตรียมทหารที่มีผลงานดีเด่น ประจำปี 2561 โดยมี พลเอก ธารไชยยันต์ ศรีสุวรรณ ผู้บัญชาการทหารสูงสุด ประธานกรรมการมูลนิธิศิษย์เก่าโรงเรียนเตรียมทหาร ผู้บัญชาการทหารบก ผู้บัญชาการทหารเรือ ผู้บัญชาการทหารอากาศ ผู้บัญชาการตำรวจแห่งชาติ นายทหารชั้นผู้ใหญ่ ศิษย์เก่าโรงเรียนเตรียมทหาร นักเรียนเตรียมทหารรอต้อนรับและร่วมงาน

โอกาสนี้ นายกรัฐมนตรีได้กล่าวแสดงมุทิตาจิตแด่อดีตผู้บังคับบัญชาและครูอาจารย์โรงเรียนเตรียมทหาร และมอบพานธูปเทียนแพ แด่พันเอก ณรงค์ เรืองมาลัย ประธานคณาจารย์ ซึ่งเป็นครูสอนคณิตศาสตร์ จากนั้น นายกรัฐมนตรีมอบรางวัลจักรดาวสดุดี ประจำปี 2561 แก่ทายาทของศิษย์เก่าโรงเรียนเตรียมทหารที่เสียสละชีวิตจากการปฏิบัติหน้าที่ราชการ จำนวน 3 นาย และมอบรางวัลเกียรติยศจักรดาว เพื่อเป็นการเชิดชูยกย่องศิษย์เก่าเตรียมทหารที่มีความรู้ ความสามารถ และได้อุทิศกาย กำลังความคิด ปฎิบัติงานด้วยความซื่อสัตย์  ทำคุณประโยชน์ต่อสังคมให้เป็นที่ประจักษ์ สร้างเกียรติยศ ชื่อเสียงให้แก่สถาบัน ประจำปี 2561 จำนวน 16 ท่าน โดยในปีนี้ พลเอก วิลาศ อรุณศรี เลขาธิการนายกรัฐมนตรีได้รับรางวัลนี้ด้วย

ภายหลังการมอบรางวัล นายกรัฐมนตรีกล่าวแสดงความยินดีกับผู้ได้รับรางวัลตอนหนึ่งว่า ศิษย์เก่าโรงเรียนเตรียมทหารที่ได้รับรางวัลในครั้งนี้ ล้วนเป็นผู้ที่มีผลงาน ปฎิบติหน้าที่อย่างเข้มแข็ง เสียสละ เป็นที่ประจักษ์แก่ประชาชน พร้อมทั้งทำคุณประโยชน์ให้กับกองทัพ ประชาชน และประเทศชาติ นำความภาคภูมิใจมาสู่โรงเรียน นับเป็นแบบอย่างที่ดี โดยเชื่อว่าผู้ที่ได้รับรางวัลทุกคนจะดำรงไว้ซึ่งเกียรติยศ ศักดิ์ศรี ความภาคภูมิใจ ตลอดจนความจงรักภักดี และธำรงไว้ซึ่งสถาบันหลักของชาติ และโรงเรียนแห่งนี้สอนให้ศิษย์ทุกคน อดทนต่อความเหน็ดเหนื่อย เพราะเมื่อออกไปทำหน้าที่ ทุกคนต้องมีสติปัญญา มีความอดทน อดกลั้น รักษาไว้ซึ่งศักดิ์ศรีของสถาบัน โดยวิชาทหารถือเป็นความรู้พื้นฐาน แต่ทุกคนต้องเรียนรู้ด้านอื่นๆให้มากที่สุดและพัฒนาตนเองอย่างต่อเนื่อง

นอกจากนี้ นายกรัฐมนตรี ได้กล่าวถึงการทำหน้าที่ของนายกรัฐมนตรีหลังจบการศึกษาที่โรงเรียนเตรียมทหารมาแล้ว 48 ปี ทั้งทำงานราชการ  และแม้หมดหน้าที่แล้วยังคงทำงานต่อ เพราะงานยังไม่จบ และถือเป็นหน้าที่ของคนไทย ที่จะต้องดูแลชาติบ้านเมือง ให้มีความสงบ สันติ อย่างยั่งยืน  ตามแนวพระราชปณิธานของพระบาทสมเด็จพระปรมินทรมหาภูมิพลอดุลยเดช  ในเรื่องของการทำหน้าที่ให้ดีที่สุด 

นายกรัฐมนตรีกล่าวย้ำว่า โรงเรียนเตรียมทหาร สอนให้ทุกคนยึดมั่นประเทศชาติและประชาชน เพื่ออดทนทำงานเพื่อคนอื่นและส่วนรวม ส่วนการเติบโตทางราชการแม้จะแตกต่างกัน  แต่ความภูมิใจของทุกคนคือ การทำหน้าที่เพื่อชาติ ศาสนา และพระมหากษัตริย์   จึงขอให้ทุกคนทำเพื่อประเทศชาติ นำไปสู่การพัฒนาประเทศ ให้มีความ มั่นคง มั่งคั่ง ยั่งยืน โดยเฉพาะการพัฒนาด้านการศึกษาด้วยตัวเอง และการพัฒนาทรัพยากรมนุษย์ ให้ครอบคลุมทุกมิติ

พร้อมกันนี้ นายกรัฐมนตรีกล่าวแสดงความเสียใจกับครอบครัวศิษย์เก่าโรงเรียนเตรียมทหารที่เสียชีวิตระหว่างปฎิบัติราชการ โดยขอให้ทุกคนภาคภูมิใจในความเสียสละและเกียรติยศ พร้อมทั้งฝากให้เหล่าทัพดูแลครอบครัวของผู้เสียสละทุกคนอย่าให้เกิดความยากลำบากในการดำรงชีวิต
ต่อจากนั้น นายกรัฐมนตรีได้เดินทางต่อไปยังตึกพิพิธภัณฑ์โรงเรียนเตรียมทหาร โดยนายกรัฐมนตรีได้ลงนามทำพิธีเปิดพิพิธภัณฑ์ พร้อมเยี่ยมชมพิพิธภัณฑ์โรงเรียนเตรียมทหาร ก่อนเดินทางกลับ
 
.................................................................................
 

กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/9683