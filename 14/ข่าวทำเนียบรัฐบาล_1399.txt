รัฐบาลไทย-ข่าวทำเนียบรัฐบาล-รมว. มท. เป็นประธานการประชุมหารือเพื่อวางกรอบแนวทางในการปฏิบัติงานตามโครงการไทยนิยม ยั่งยืน







                                วันอังคารที่ 30 มกราคม 2561                              





    2,221  





      พิมพ์    
     
    
















   รมว. มท. เป็นประธานการประชุมหารือเพื่อวางกรอบแนวทางในการปฏิบัติงานตามโครงการไทยนิยม ยั่งยืน
 

   รมว. มท. เป็นประธานการประชุมหารือเพื่อวางกรอบแนวทางในการปฏิบัติงานตามโครงการไทยนิยม ยั่งยืน 





   วันนี้ (30 มกราคม 2561) เวลา 14.30 น. ณ ตึกสันติไมตรี (หลังใน) ทำเนียบรัฐบาล พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมหารือเพื่อวางกรอบแนวทางในการปฏิบัติงานตามโครงการไทยนิยม ยั่งยืน โดยมี นายสุธี มากบุญ รัฐมนตรีช่วยว่าการกระทรวงมหาดไทย นายกอบศักดิ์ ภูตระกูล รัฐมนตรีประจำสำนักนายกรัฐมนตรี และหัวหน้าส่วนราชการระดับปลัดกระทรวงเข้าร่วมประชุม ซึ่งสรุปสาระสำคัญ ดังนี้

ที่ประชุมรับทราบคำสั่งสำนักนายกรัฐมนตรีที่ 21/2561 เรื่องแต่งตั้งคณะกรรมการขับเคลื่อนการพัฒนาประเทศตามโครงการไทยนิยม ยั่งยืน ซึ่งมี พลเอก ประยุทธ์ จันทร์โอชา นายกรัฐมนตรี เป็นประธานกรรมการ และรองประธานกรรมการประกอบด้วยรองนายกรัฐมนตรี 5 คน ได้แก่ พลเอก ประวิตร วงษ์สุวรรณ พลอากาศเอก ประจิน จั่นตอง นายสมคิด จาตุศรีพิทักษ์ นายวิษณุ เครืองาม และ พลเอกฉัตรชัย สาริกัลยะ กรรมการอื่น ๆ ประกอบด้วยรัฐมนตรีทุกกระทรวง ปลัดกระทรวงทุกกระทรวง ผู้บัญชาการเหล่าทัพ ตลอดจนหัวหน้าส่วนราชการที่เกี่ยวข้อง ทั้งนี้มีรัฐมนตรีว่าการกระทรวงมหาดไทยเป็นกรรมการและเลขานุการ โดยมีอำนาจหน้าที่ 1. กำหนดนโยบายและแนวทางในการบูรณาการการขับเคลื่อนงานโครงการของส่วนราชการหน่วยงานต่าง ๆ ที่มีเป้าหมายดำเนินการในพื้นที่ในระดับหมู่บ้าน ชุมชนร่วมกันตามแนวทางประชารัฐ 2. อำนวยการในการพัฒนา แก้ไขปัญหาในมิติด้านเศรษฐกิจ สังคม และความมั่นคงในพื้นที่ 3. อำนวยการในการสร้างความตระหนักรู้ถึงบทบาทหน้าที่ของประชาชนในการมีส่วนร่วมในการพัฒนาประเทศและการปกครองในระบอบประชาธิปไตย 4. สนับสนุนการปฏิบัติงานของคณะกรรมการขับเคลื่อนการพัฒนาประเทศตามโครงการไทยนิยม ยั่งยืน ระดับจังหวัด กรุงเทพมหานคร ระดับอำเภอ/เขต และทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล/ชุมชน 5. แต่งตั้งคณะอนุกรรมการ คณะทำงานในการปฏิบัติงานตามที่เห็นสมควร และ 6. ปฏิบัติหน้าที่อื่นตามที่นายกรัฐมนตรีมอบหมาย

ขณะเดียวกันมีคณะกรรมการขับเคลื่อนการพัฒนาประเทศตามโครงการไทยนิยมยั่งยืน ระดับจังหวัด ระดับอำเภอ และระดับตำบล ตลอดจนพื้นที่กรุงเทพมหานคร ทำหน้าที่เป็นชุดปฏิบัติการในพื้นที่เพื่อแก้ไขปัญหาในทุกมิติทั้งด้านเศรษฐกิจ สังคม และความมั่นคง ในพื้นที่ รวมทั้งสร้างความตระหนักรู้ในบทบาทหน้าที่ของประชาชนในการมีส่วนร่วมเพื่อพัฒนาประเทศ และการปกครองในระบอบประชาธิปไตย

โดยให้ทุกกระทรวงและหน่วยงานที่เกี่ยวข้องสนับสนุนการปฏิบัติงานของคณะกรรมการฯ ในทุกระดับอย่างเต็มที่และเป็นรูปธรรม

นอกจากนี้ ที่ประชุมได้พิจารณาและมีมติเห็นชอบการวางกรอบแนวทางการขับเคลื่อนการพัฒนาประเทศตามโครงการไทยนิยม ยั่งยืน ใน 10 เรื่อง เพื่อบูรณาการใน 4 ประเด็น ได้แก่ กลไกการทำงาน ชุดความรู้ งบประมาณ และระยะเวลาในการลงพื้นที่ ทั้งนี้ โดยส่วนราชการที่เกี่ยวข้องกับภารกิจ 10 เรื่อง รายงานกรอบแนวทางในการบูรณาการในการปฏิบัติงาน ประกอบด้วย (1) สัญญาประชาคมผูกใจไทยเป็นหนึ่ง ด้วยการสร้างความสามัคคีปรองดอง จัดให้มีการทำสัญญาประชาคม หรือเรียกอย่างอื่นให้เป็นที่ยอมรับของทุกฝ่ายเพื่อรับรู้และปฏิบัติตามร่วมกัน (2) คนไทยไม่ทิ้งกัน ด้วยการดูแลผู้มีรายได้น้อย โดยเฉพาะอย่างยิ่งผู้ที่ลงทะเบียนโครงการลงทะเบียนเพื่อสวัสดิการแห่งรัฐ (3) ชุมชนอยู่ดีมีสุข ด้านการพัฒนาความเป็นอยู่ อาชีพ และรายได้ให้แก่ประชาชน (4) วิถีไทยวิถีพอเพียง ด้วยการส่งเสริมให้นำหลักปรัชญาของเศรษฐกิจพอเพียงมาใช้ในการดำเนินชีวิต รวมทั้งเสริมสร้างวินัยการออมในทุกช่วงอายุ (5) รู้สิทธิ รู้หน้าที่ ด้วยการให้ความรู้แก่ประชาชนในเรื่องสิทธิ หน้าที่ และการเป็นพลเมืองที่ดี (6) รู้กลไกการบริหารราชการ ด้วยการให้ความรู้แก่ประชาชน ทั้งเรื่องกลไกการบริหารราชการแผ่นดินแต่ละระดับ และการบริหารงบประมาณที่มุ่งประโยชน์แก่ประชาชน     (7) รู้รักประชาธิปไตยไทยนิยม ด้วยการให้ความรู้แก่ประชาชนเกี่ยวกับหลักธรรมาภิบาล (8) รู้เท่าทันเทคโนโลยี ด้วยการให้ความรู้แก่ประชาชนเกี่ยวกับเทคโนโลยีให้ความสำคัญต่อการเข้าถึงข้อมูลที่ถูกผ่านโครงการสำคัญ เช่น อินเตอร์เน็ตหมู่บ้าน (9) ร่วมแก้ไขปัญหายาเสพติด บูรณาการดำเนินงานของทุกภาคส่วนในการป้องกันและแก้ไขปัญหายาเสพติดอย่างครบวงจร (10) งานตามภารกิจของส่วนราชการ/หน่วยงาน (Function) โดยเน้นการปฏิบัติในพื้นที่อย่างบูรณาการและตอบสนองความต้องการของประชาชนอย่างแท้จริง
 
*****************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/9732