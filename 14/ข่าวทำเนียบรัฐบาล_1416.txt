รัฐบาลไทย-ข่าวทำเนียบรัฐบาล-นายกรัฐมนตรีประชุม กนช. สั่งการทำแผนงานโครงการแหล่งน้ำขนาดใหญ่ ระยะยาว 20 ปี เร่งรัดแก้ไขปัญหาน้ำอุปโภคบริโภคให้แล้วเสร็จในปี 2562







                                วันศุกร์ที่ 2 กุมภาพันธ์ 2561                              





    626  





      พิมพ์    
     
    
















   นายกรัฐมนตรีประชุม กนช. สั่งการทำแผนงานโครงการแหล่งน้ำขนาดใหญ่ ระยะยาว 20 ปี เร่งรัดแก้ไขปัญหาน้ำอุปโภคบริโภคให้แล้วเสร็จในปี 2562
 

   นายกรัฐมนตรีประชุม กนช.ครั้งที่ 1/61 สั่งการให้ทำแผนงานโครงการแหล่งน้ำขนาดใหญ่ระยะยาว 20 ปี พร้อมให้จัดทำแผนเร่งด่วนรายปีเริ่มตั้งแต่ปี 61 เร่งรัดแก้ไขปัญหาน้ำอุปโภคบริโภคให้แล้วเสร็จในปี 62 ย้ำติดตามประเมินผลการบูรณาการแผนของแต่ละหน่วยงาน 





วันนี้ (2 ก.พ.61) เวลา 09.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการทรัพยากรน้ำแห่งชาติ (กนช.) ครั้งที่ 1/2561 โดยมี พลเอก ฉัตรชัย สาริกัลยะ รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม และหน่วยงานที่เกี่ยวข้อง เข้าร่วมการประชุม ภายหลังการประชุม พลเอก ฉัตรชัย สาริกัลยะ รองนายกรัฐมนตรี พร้อมด้วย นายสมเกียรติ ประจำวงษ์ เลขาธิการสำนักงานทรัพยากรน้ำแห่งชาติ (เลขาธิการ สทนช.) ในฐานะกรรมการและเลขานุการ กนช. ได้แถลงผลการประชุมสรุปสาระสำคัญ ดังนี้
 
รองนายกรัฐมนตรีกล่าวว่า การประชุมครั้งนี้ เป็นการประชุมครั้งแรกของคณะกรรมการทรัพยากรน้ำแห่งชาติ (กนช.) หลังมีคำสั่ง คสช. จัดตั้งสำนักงานทรัพยากรน้ำแห่งชาติ (สทนช.) และให้เลขาธิการ สทนช. เป็นเลขานุการ กนช. ซึ่งที่ประชุม กนช.วันนี้มีการเสนอการบริหารจัดการภายใน สทนช. โดยเห็นชอบให้มีการแต่งตั้งคณะอนุกรรมการรวม 4 ชุด เพื่อทำหน้าที่ขับเคลื่อนงาน 4 ด้านหลัก คือ 1) คณะอนุกรรมการยุทธศาสตร์การบริหารจัดการทรัพยากรน้ำ ทำหน้าที่ในการจัดทำและขับเคลื่อนยุทธศาสตร์การบริหารจัดการทรัพยากรน้ำในระยะ 20 ปี  2) คณะอนุกรรมการกลั่นกรอง วิเคราะห์โครงการ และติดตามประเมินผลการบริหารจัดการทรัพยากรน้ำ 3) คณะอนุกรรมการวิเคราะห์ติดตามสถานการณ์และการบริหารจัดการทรัพยากรน้ำ  และ 4) คณะอนุกรรมการขับเคลื่อนโครงการเพิ่มปริมาณน้ำต้นทุนให้เขื่อนภูมิพล ซึ่งคณะอนุกรรมการทั้ง 4 ชุด จะขับเคลื่อนการทำงานทั้งหมดของ สทนช.  สำหรับด้านการบริหารจัดการงบประมาณนั้น  แต่เดิมสำนักงบประมาณจะจัดสรรงบประมาณประจำปี รวมปีละ 50,000-60,000 ล้านบาทให้กับหน่วยงานที่ทำหน้าที่บริหารจัดการน้ำที่มีอยู่เดิม 30 กว่าหน่วยงาน ซึ่งในปี 2561 นี้จะใช้บประมาณปกติที่ได้รับประมาณ 60,000 ล้านบาท ไปจัดทำแหล่งน้ำขนาดเล็ก เพิ่มประสิทธิภาพในการกักเก็บน้ำ การกระจายน้ำ การระบายน้ำ โดยที่ประชุมวันนี้มีแนวทางให้ปรับการใช้งบประมาณอย่างชัดเจน คือนำงบประมาณปกติไปซ่อมบำรุง ขยายและเพิ่มประสิทธิภาพแหล่งน้ำขนาดเล็ก ส่วนแผนงานโครงการขนาดใหญ่ทั้งหมด นายกรัฐมนตรีสั่งการให้ไปทำแผนงานระยะยาว 20 ปี และให้จัดทำเป็นแผนเร่งด่วนรายปี เริ่มตั้งแต่ปี 2561 เป็นต้นไป  ซึ่งแผนงานขนาดใหญ่หรือโครงการขนาดใหญ่ที่มีวงเงินตั้งแต่ 1,000 ล้านบาทจะต้องมีการศึกษาออกแบบในเรื่องผลกระทบ และจัดลำดับความเร่งด่วนว่าจะทำในพื้นที่ใดอย่างไร ซึ่งในที่ประชุม กนช. วันนี้มีการนำเสนอโครงการในเบื้องต้นรวม 44 โครงการในพื้นที่ทุกภูมิภาค
 
ด้านเลขาธิการ สทนช. กล่าวว่าการขับเคลื่อนยุทธศาสตร์ชาติเรื่องน้ำในช่วง 2-3 ปีที่ผ่านมายังมีจุดที่เป็นปัญหาอุปสรรคพอสมควร เรื่องน้ำอุปโภคบริโภคมี 256 หมู่บ้านที่ยังมีปัญหาอยู่ ซึ่งนายกรัฐมนตรีได้สั่งการให้ทุกหน่วยงานที่มีหน้าที่รับผิดชอบ ดำเนินงานให้แล้วเสร็จโดยเร็วภายในปี 2562  ขณะที่การแก้ไขปัญหาน้ำในภาคการผลิตทั้งภาคการเกษตร ภาคอุตสาหกรรม และพื้นที่ EEC พบว่าแหล่งน้ำในภาคการเกษตรยังมีความล่าช้าร้อยละ 30 ของเป้าหมาย ส่วนเรื่องการป้องกันปัญหาน้ำท่วมนั้น ตามแผนงานของกรมเจ้าท่า และกรมโยธาธิการและผังเมือง มี Master Plan ไว้แล้ว โดยจะได้มีการบูรณการหน่วยงานเพื่อแก้ปัญหาเชิงพื้นที่ทั้งระบบ และจะมีการปรับแผนของกรมเจ้าท่าเพื่อแก้ไขปัญหาการขุดลอกแม่น้ำสายหลักให้ได้ภายในปี 2562-2563 เฉพาะอย่างยิ่งแม่น้ำเจ้าพระยา แม่น้ำยม แม่น้ำชี พร้อมกันนี้ ในเรื่องพื้นที่ป่าที่มีการปลูกป่าต้นน้ำ นายกรัฐมนตรีได้มอบหมายให้กระทรวงทรัพยากรธรรมชาติและสิ่งแวดล้อม (ทส.) เป็นหน่วยงานรับผิดชอบสายหลักเพื่อให้เกิดผลสัมฤทธิ์โดยเร็ว เพราะ ทส. มีงบประมาณและแผนบูรณาการเรื่องป่าอยู่แล้ว
 
เลขาธิการ สทนช. กล่าวด้วยว่า สำหรับงบประมาณในปี 2562 ที่ได้มีการตั้งไว้จำนวน 130,000 ล้านบาท จะได้มีการปรับปรุงใหม่ เพราะงบใดก็ตามที่เป็นความต้องการของพื้นที่ เมื่อคณะรัฐมนตรีสัญจรได้ลงไปยังพื้นที่แล้ว ก็ต้องเดินหน้าอย่างต่อเนื่อง บางเรื่องสามารถของบดำเนินการในปี 2561 ได้ แต่ในบางเรื่องที่อาจจต้องใช้เวลาในการทำความเข้าใจ ก็ขอให้ไปอยู่ในงบปี 2562 ซึ่งบางแผนงาน/โครงการ อาจมีการปรับออกหรือปรับเข้าได้ ทั้งนี้ สำหรับในปีงบประมาณ 2562-2565 ได้มีแผนงานโครงการใหม่ ๆ เกิดขึ้น ซึ่งจะต้องมีการพิจารณาเป็นแพคเกจรวมกัน  ขณะที่เรื่องการแก้ไขปัญหาน้ำประปา นายกรัฐมนตรีสั่งการว่าจะต้องทำให้แล้วเสร็จภายในปี 2562 โดยการบูรณาการเรื่องแผนของแต่ละหน่วยงาน จะต้องมีการติดตามประเมินผลให้เห็นผลสัมฤทธิ์โดยเร็ว
 
พร้อมกันนี้ กนช. ได้เห็นชอบแผนการบริหารจัดการน้ำและแนวทางพัฒนาเพื่อรองรับระเบียงเศรษฐกิจภาคตะวันออก (EEC) ในระยะ 10 ปี พร้อมทั้งให้หน่วยงานที่เกี่ยวข้องจัดทำแผนหลักเพื่อรองรับการพัฒนาในระยะ 20 ปี ให้ครอบคลุมถึงการใช้น้ำระหว่างประเทศ เทคโนโลยีการพัฒนาน้ำบาดาลขั้นสูงและการผลิตน้ำจืดจากน้ำทะเลต่อไป ส่วนการแก้ไขปัญหาอุทกภัยเมืองชัยภูมิ ตามแผนปี 2562-2568 ที่ประชุมเห็นชอบในหลักการให้กรมชลประทานเร่งดำเนินโครงการบรรเทาอุทกภัยเมืองชัยภูมิ (ระยะที่ 1) โดยให้บูรณาการร่วมกับหน่วยงานที่เกี่ยวข้อง สำหรับสถานการณ์น้ำและการเตรียมการเพื่อรองรับสถานการณ์น้ำปี 2561 คือปริมาณน้ำใช้การปัจจุบัน สามารถรองรับความต้องการใช้น้ำในทุกภาคส่วนจนถึงสิ้นฤดูแล้ง (เม.ย.61)
 

-------------------------
 
กลุ่มประชาสัมพันธ์และเผยแพร่ สำนักโฆษก 



ที่มา : http://www.thaigov.go.th/news/contents/details/9807