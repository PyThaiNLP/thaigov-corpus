รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 2 กุมภาพันธ์ 2561







                                วันเสาร์ที่ 3 กุมภาพันธ์ 2561                              





    891  





      พิมพ์    
     
    
















   สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 2 กุมภาพันธ์ 2561
 

   พลเอก ประยุทธ์ จันทร์โอชา นายกรัฐมนตรี ได้กล่าวกับประชาชนผ่านรายการ “ศาสตร์พระราชา 
สู่การพัฒนาอย่างยั่งยืน” ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 2 กุมภาพันธ์ 2561 เวลา 20.15 น. ในประเด็นต่าง ๆ ซึ่งสรุปสาระสำคัญได้ดังนี้ 





นายกรัฐมนตรีกล่าวว่านับเป็นพระมหากรุณาธิคุณล้นเกล้าล้นกระหม่อมแก่ปวงชนชาวไทยอย่างหาที่สุดมิได้ ซึ่งกว่าจะเป็นประเทศไทยได้อย่างทุกวันนี้ บ้านเมืองของเราได้ผ่านทั้งศึกสงครามและเรื่องราวต่าง ๆ มามากมาย หลายเหตุการณ์สำคัญที่เราผ่านพ้นมาได้เพราะพระปรีชาสามารถของพระมหากษัตริย์ไทยในอดีต ดังนั้น งานนี้จึงมีการจัดนิทรรศการประวัติศาสตร์ไทย กุศโลบายการพัฒนาประเทศซึ่งภายในงานจะมีการจัดงานในรูปแบบย้อนยุค ที่สะท้อนให้เห็นถึงความเป็นไทย วิถีชีวิตของคนไทยตั้งแต่อดีตจนถึงปัจจุบัน และมีกิจกรรมที่น่าสนใจมากมาย แบ่งเป็น 3 โซน คือ 1) โซนพระลานพระราชวังดุสิต จัดแสดงนิทรรศการและกิจกรรมสยามประชารำฦกที่ตกแต่งด้วยสถาปัตยกรรมอันงดงาม มีการจัดสวน พันธุ์ไม้ น้ำพุ และงานประดิษฐ์ตามศิลปะไทยแบบชาววัง 2) โซนสนามเสือป่า จัดร้านค้าในพระบรมวงศานุวงศ์และร้านค้ารับเชิญ เช่น ร้านภูฟ้า ฯลฯ 3) โซนร้านอาหารและร้านค้า ในแนวคิดใต้ร่มพระบรมโพธิสมภาร สืบสานชุมชน วิถีไทย มีการสาธิตเกี่ยวกับศิลปวัฒนธรรมท้องถิ่น
          โดยภายในงานการแต่งกายของพ่อค้าแม่ค้าจะสวมชุดไทยย้อนยุค จึงขอเชิญชวนประชาชนที่ไปร่วมงานแต่งกายย้อนยุคสมัยรัชกาลที่ 5 หรือสวมใส่ผ้าไทย หรือชุดสุภาพตามสมัยนิยม หากใครไม่มีก็สามารถแต่งกายชุดสุภาพมาร่วมงานได้ฟรีไม่มีค่าบัตรผ่านประตู ที่สำคัญรายได้จากการจัดงานโดยไม่หักค่าใช้จ่าย จะทรงนำไปใช้ในการพระราชกุศลบำบัดทุกข์ บำรุงสุขให้แก่ประชาชนผู้ได้รับความเดือนร้อนจากภัยและเหตุการณ์ต่าง ๆ ทั่วประเทศ ทั้งนี้ สมเด็จพระเจ้าอยู่หัวได้พระราชทานชุดภาพวาดฝีพระหัตถ์ จัดพิมพ์เป็นบัตร ส.ค.ส. 4 ภาพต่อ 1 ชุด จัดจำหน่ายให้แก่ผู้สนใจภายในงานอีกด้วย
          พร้อมกันนี้ สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม ให้สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินแทนพระองค์ ในพิธีพระราชทานรางวัลสมเด็จเจ้าฟ้ามหิดลประจำปี พ.ศ. 2560 ณ พระที่นั่งจักรีมหาปราสาท เมื่อวันพุธที่ 31 มกราคม ที่ผ่านมา สำหรับในปีนี้ ผู้ที่ได้รับการคัดเลือกให้เข้ารับพระราชทานรางวัลฯ นั้นมาจากผู้ได้รับการเสนอรายชื่อ จำนวน 45 คน จาก 27 ประเทศ ได้แก่ 1) สาขาการแพทย์ โครงการจีโนมมนุษย์ ที่มีส่วนสำคัญในความก้าวหน้าทางความรู้เกี่ยวกับพันธุศาสตร์และรหัสพันธุกรรมของมนุษย์ และ 2) สาขาการสาธารณสุข การพัฒนาวัคซีนป้องกันโรคติดเชื้อฮีโมฟีลุส อินฟลูเอนเซ ชนิดบี หรือเรียกสั้น ๆ ว่า ฮิบ รวมทั้งผลักดันให้มีการฉีดวัคซีนนี้ สำหรับเด็กทั่วโลกรวมถึงในประเทศกำลังพัฒนาพร้อมทั้งการสร้างสรรค์งานวิจัยเพื่อประเทศชาติและมวลมนุษยชาติ ทั้งนี้ เพื่อแสดงความสำนึกในพระมหากรุณาธิคุณและระลึกถึงวันประวัติศาสตร์ดังกล่าว รัฐบาลจะจัดงานวันนักประดิษฐ์ประจำปี 2561 (Thailand Inventors’ Day 2018) ขึ้นระหว่างวันที่ 2 – 6 กุมภาพันธ์2016 ณ Event Hall 98 – 99 ศูนย์นิทรรศการและการประชุมไบเทค บางนา กรุงเทพมหานคร ภายใต้รูปแบบกิจกรรมตลาดนัดเปิดโลกผลงานวิจัยและนวัตกรรม เพื่อเป็นการนำเสนอสิ่งประดิษฐ์และนวัตกรรมพร้อมใช้และความก้าวหน้าด้านการประดิษฐ์คิดค้นของประเทศและการพัฒนาประเทศอย่างยั่งยืน คนไทยต้องตระหนักและยึดมั่นในความเป็นไทย ศึกษาประวัติศาสตร์ของบรรพบุรุษและความเป็นชาติอย่างลึกซึ้ง ในขณะเดียวกันก็เปิดกว้างรับความเปลี่ยนแปลง หรือพลวัตรของโลกอย่างรู้เท่าทัน จึงจะได้ชื่อว่ามีภูมิคุ้มกันตามศาสตร์พระราชา และเป็นส่วนหนึ่งของไทยนิยมเนื่องจากมีความสำคัญมาในวางรากฐานอนาคต เมื่อวันที่ 23 มกราคม ที่ผ่านมา สำนักข่าว U.S. News ได้ประกาศผลจัดอันดับประเทศที่ดีที่สุดในโลก ประจำปี 2560              ซึ่งประเทศไทยได้รับการจัดอันดับ 27 จาก 80 ประเทศ เป็นอันดับ 8 และมีอิทธิพลทางวัฒนธรรมเป็นอันดับ 19 ของโลก ทั้งนี้ นายกรัฐมนตรีระบุว่าการขับเคลื่อนด้วยหลักคิดไทยนิยมนั้น จำเป็นอย่างยิ่งที่ต้องเสริมสร้างความเข้มแข็งในมิติสังคม ที่มีความสัมพันธ์โดยตรงกับความเข้มแข็งในมิติเศรษฐกิจของประเทศ
          ในด้านการแก้ปัญหาความยากจน ของประเทศที่ผ่าน ๆ มา นายกรัฐมนตรีกล่าวว่ามีปัญหาหลัก 2 ประการ คือ 1) การพัฒนาทางเศรษฐกิจที่ละเลยการพัฒนาทางสังคม และ 2) การแก้ปัญหาที่ขาดความเข้าใจที่ลึกซึ้ง จึงไม่สามารถแก้ปัญหาได้อย่างยั่งยืน โดยรัฐบาลนี้ได้ เร่งขับเคลื่อนจัดทำ Data Center ของภาครัฐ นำฐานข้อมูลของทุกกระทรวงมาอยู่ในที่เดียวกัน แล้วบริหารจัดการ วิเคราะห์ ตรวจสอบ ยืนยันข้อมูล เพื่อชี้กลุ่มเป้าหมาย ตามแนวทาง Big Data ซึ่งเป็นเทคโนโลยียุคดิจิทัล ในศตวรรษที่ 21 นี้ พร้อมจัดทำข้อมูลปัญหาประชากรแบ่งเป็นหมวดหมู่ และสำหรับโครงการไทยนิยมยั่งยืนจะเป็นการปูพรม X-Ray ทุกตำบล หมู่บ้าน ชุมชน เป็นการจัดโครงการและกลไกการทำงานให้เป็นระบบ และประสานสอดคล้องกัน โดยสร้างการรับรู้ในเรื่องใหญ่ ๆ ของประเทศ ทั้งเรื่องยุทธศาสตร์ชาติ ปฏิรูปประเทศ สัญญาประชาคม หน้าที่พลเมือง การเลือกตั้ง ประชาธิปไตย หลักปรัชญาของเศรษฐกิจพอเพียงการออม และยาเสพติด เป็นต้น
          ส่วนสถานะเศรษฐกิจไทยล่าสุดของเดือนธันวาคมที่ผ่านมา นายกรัฐมนตรีกล่าวว่าในเดือนธันวาคม มูลค่าการส่งออกสินค้าของไทย โตได้ถึงร้อยละ 9.3 จากปีก่อน ซึ่งเป็นการส่งออกที่ดีต่อเนื่องในทุกตลาดคู่ค้าสำคัญ และหากมองเป็นประเภทสินค้า ก็เป็นการเติบโตที่ดีในเกือบทุกประเภท แต่สิ่งสำคัญที่รัฐบาลให้ความสนใจติดตามอย่างใกล้ชิดคือปัจจัยที่จะมาสนับสนุนกำลังซื้อของประชาชนในระยะต่อไป ซึ่งยังเห็นว่ายังไม่เข้มแข็งมากนัก และยังมีปัญหาการกระจายตัวของรายได้ ซึ่งการปรับขึ้นค่าแรงขั้นต่ำที่กำลังดำเนินการอยู่                ก็จะมุ่งหวังที่จะให้เข้าไปช่วยเสริมรายได้ของพี่น้องประชาชนได้มากขึ้นด้วย
          ด้านการแก้ไขปัญหาด้านศุลกากรและการอำนวยความสะดวกการให้บริการภาครัฐ หรือ Ease of doing business ของประเทศไทยนายกรัฐมนตรีกล่าวว่ามีความคืบหน้าไปมาก รวมทั้งมีความชัดเจนในนโยบายเขตพัฒนาเศรษฐกิจภาคตะวันออก (EEC) ของภาครัฐอย่างต่อเนื่อง แต่สิ่งหนึ่งที่ต้องเร่งดำเนินการเพื่อให้การเติบโตของเศรษฐกิจเป็นไปอย่างต่อเนื่องและมั่นคงคือการใช้จ่ายภาครัฐโดยรัฐบาลได้มีการเร่งรัดการเบิกจ่ายในโครงการต่าง ๆ ลงไปแล้ว คาดว่าจะสามารถดำเนินการได้ดีขึ้นในระยะต่อไป
          โดยคาดว่าเศรษฐกิจไทยจะขยายตัวได้ดีกว่าที่ประเมินไว้ ประกอบกับผลการจัดเก็บรายได้ในช่วง 2 เดือนแรกของปีงบประมาณ พ.ศ. 2561 (ตุลาคม – พฤศจิกายน 2560) สูงกว่าประมาณการตามพระราชบัญญัติงบประมาณรายจ่ายประจำปี เป็นจำนวนประมาณ 12,000 ล้านบาท ซึ่งคาดว่าจะมีรายได้ที่มาจากภาษีและรัฐพาณิชย์ต่าง ๆ เพิ่มขึ้นอีก ประมาณ 50,000 ล้านบาท ขณะเดียวกันแม้รัฐบาลจะใช้นโยบายงบประมาณขาดดุลมาโดยตลอด แต่รัฐบาลและหน่วยงานที่รับผิดชอบได้พยายามรักษาวินัยทางการคลังอย่างเคร่งครัด จะเห็นได้ว่าสัดส่วนหนี้สาธารณะคงค้างต่อ GDP ในปี 2557 คิดเป็นร้อยละ 47.18 และลดลงอย่างต่อเนื่องจนมาอยู่ที่ร้อยละ 41.67 ในเดือนพฤศจิกายน 2560 ซึ่งสัดส่วนที่เป็นสากลกำหนดไว้ที่ไม่เกิน                ร้อยละ 60
          ในตอนท้าย นายกรัฐมนตรีกล่าวฝากให้พี่น้องประชาชนได้ติดตามข่าวสารของทางราชการ สิ่งใดที่ยังเข้าใจไม่ตรงกัน ก็จะได้เชิญผู้ที่เกี่ยวข้องมาแถลงไขประเด็นปัญหา จนหมดข้อสงสัยโดยผ่านช่องทาง ได้แก่    1) เวที “สื่ออยากรู้ รัฐบาลอยากเล่า” ทุกเดือน 2) เวที Meet the press ทุกวันพฤหัสบดี 3) รายการเดินหน้าประเทศไทยทุกวัน เว้นวันศุกร์ หลังเคารพธงชาติ 18 นาฬิกา โดยความร่วมมือของสถานีโทรทัศน์ทุกช่องและ 4) Facebook  ไทยคู่ฟ้า ของสำนักโฆษกฯ ที่ปรับรูปแบบการนำเสนอ ให้สอดรับการไลฟ์สไตล์ของประชาชนยุค 4.0 ได้ดีกว่าเว็บไซต์รัฐบาลไทยที่เน้นความเป็นทางการที่มีความน่าเชื่อถือ อ้างอิงทางวิชาการได้ ส่วน Facebook ไทยคู่ฟ้า จะเป็นการสื่อสาร 2 ทาง ฝากเรื่องราว คำถาม เสนอแนะเข้ามาได้ อะไรที่อยู่ในความสนใจ ไม่เข้าใจ ก็จะอัดคลิปสัมภาษณ์สั้นๆ พร้อมคำอธิบายจากนายกรัฐมนตรี รองนายกรัฐมนตรีหรือผู้บริหารหน่วยงาน ที่เน้นการเข้าถึงง่ายและรวดเร็ว       
.....................................................
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/9816