รัฐบาลไทย-ข่าวทำเนียบรัฐบาล-รัฐบาล รับหลักการ 7 โครงการพัฒนาเกาะช้าง หวังเป็นโมเดล เมืองท่องเที่ยวเชิงนิเวศ







                                วันจันทร์ที่ 5 กุมภาพันธ์ 2561                              





    320  





      พิมพ์    
     
    
















   รัฐบาล รับหลักการ 7 โครงการพัฒนาเกาะช้าง หวังเป็นโมเดล เมืองท่องเที่ยวเชิงนิเวศ
 

   รัฐบาล รับหลักการ 7 โครงการพัฒนาเกาะช้าง หวังเป็นโมเดล เมืองท่องเที่ยวเชิงนิเวศ 






วันนี้ (5 ก.พ.61) เวลา 12.30 น. พลเอก ประยุทธ์ จันทร์โอชา นายกรัฐมนตรี นำรองนายกรัฐมนตรี และรัฐมนตรีที่เกี่ยวข้อง ได้แก่ นายสมคิด จาตุศรีพิทักษ์ รองนายกรัฐมนตรี พลเอก ฉัตรชัย สาริกัลยะ รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นาย อาคม เติมพิทยาไพสิฐ รัฐมนตรีว่าการกระทรวงคมนาคม ร่วมรับฟังข้อเสนอการพัฒนาเกาะช้างพร้อมพบปะผู้ประกอบการและประชาชนเกาะช้างจำนวน 300 ราย ณ ศูนย์รักษาความปลอดภัยทางทะเล กองทัพเรือ อำเภอเกาะช้าง จังหวัดตราด สรุปสาระสำคัญดังนี้
 
นายกรัฐมนตรีกล่าวยินดีที่ในวันนี้ ได้มาพบปะกับพี่น้องชาวเกาะช้าง จังหวัดตราดเป็นครั้งแรกในการลงพื้นที่เกาะช้าง ซึ่งรัฐบาลตั้งใจมารับฟังและจะนำข้อคิดและความเห็นของประชาชนเกาะช้างมาร่วมพัฒนาศักยภาพของจังหวัดทั้งด้านทรัพยากรธรรมชาติและการท่องเที่ยว ให้มีประสิทธิภาพมากยิ่งขึ้น ยกระดับคุณภาพชีวิตของพี่น้องประชาชนและพัฒนาศักยภาพของจังหวัดตราดให้ก้าวหน้าต่อไป
 

นายกรัฐมนตรียังกล่าวว่า ขณะนี้ประเทศไทยกำลังเดินหน้าสู่ประชาธิปไตย สิ่งสำคัญ คือ การเลือกตั้งคนดีมาพัฒนาประเทศ สำหรับการพัฒนาพื้นที่เกาะช้างนั้น รัฐบาลมุ่งหวังให้เป็นการท่องเที่ยวเชิงนิเวศ ประชาชนทุกคนมีส่วนร่วม โดยไม่ทิ้งใครไว้ข้างหลัง ลดความเหลื่อมล้ำของอาชีพและรายได้ เน้นให้ทุกคนอยู่อย่างพอเพียง
 

โอกาสนี้ นายกรัฐมนตรีกล่าวว่า รัฐบาลรับหลักการข้อเสนอพัฒนาเกาะช้างจำนวน 7 โครงการ และจะพิจารณาหาทางดำเนินการให้ได้ต่อไป ได้แก่ 1 โครงการถนนเชื่อมรอบเกาะช้าง 2 โครงการอ่างเก็บน้ำคลองพร้าว 3 โครงการปรับปรุงโรงคัดแยกขยะมูลฝอย 4 โครงการศึกษาความเหมาะสมและออกแบบระบบบำบัดน้ำเสีย 5 โครงการพัฒนาท่าเรือสาธารณะ 6 โครงการพัฒนาระบบสาธารณสุขเพื่อรองรับการท่องเที่ยว และ 7ใ โครงการจัดตั้งศูนย์ฝึกกำลังคนเพื่อเตรียมบุคลากรด้านท่องเที่ยวและธุรกิจบริการ  นอกจากนี้ นายกรัฐมนตรียังรับที่จะช่วยดูแลปัญหาของประชาชนเกาะช้าง ทั้งปัญหาที่ดินทับซ้อน การเกิดข้อพิพาทกับหน่วยงานภาครัฐ และการทับซ้อนของที่ดินทำกินและที่อยู่อาศัยของชาวบ้าน 
 

นายกรัฐมนตรีกล่าวว่ารัฐบาลพร้อมดูแลประชาชน และต้องการให้ประชาชนไม่แบ่งแยกกัน ต้องหันหน้าเข้าหากัน ขณะนี้ รัฐบาลผลักดันนโยบายไทยนิยม คือให้คนไทยยึดถือความดีเป็นที่ตั้ง เสริมสร้างความเข้มแข็งให้ประเทศ
 

นายกรัฐมนตรีย้ำในตอนท้ายว่า รัฐบาลหวังที่จะเห็นจังหวัดตราดเป็นเมืองท่องเที่ยวเชิงนิเวศ สินค้าเกษตรมีคุณภาพและปลอดภัย แรงงานมีคุณภาพสูง เสริมสร้างชุมชนเข้มแข็ง การบริหารจัดการทรัพยากรธรรมชาติและสิ่งแวดล้อมให้มีความอุดมสมบูรณ์ เกิดประโยชน์แก่ชุมชนและจังหวัดอย่างยั่งยืนต่อไป
 
*****




ที่มา : http://www.thaigov.go.th/news/contents/details/9852