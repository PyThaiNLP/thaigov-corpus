รัฐบาลไทย-ข่าวทำเนียบรัฐบาล-นายกรัฐมนตรี ลงพื้นที่เยี่ยมชมวิถีชีวิตชุมชนริมน้ำจันทบูรและวิสาหกิจเพื่อสังคม “จันทบูรโมเดล” 







                                วันอังคารที่ 6 กุมภาพันธ์ 2561                              





    249  





      พิมพ์    
     
    
















   นายกรัฐมนตรี ลงพื้นที่เยี่ยมชมวิถีชีวิตชุมชนริมน้ำจันทบูรและวิสาหกิจเพื่อสังคม “จันทบูรโมเดล” 
 

   นายกรัฐมนตรี ลงพื้นที่เยี่ยมชมวิถีชีวิตชุมชนริมน้ำจันทบูรและวิสาหกิจเพื่อสังคม ตลาดเก่าริมน้ำจันทบูร บ้านเรียนรู้ชุมชน บ้านพักประวัติศาสตร์หลวงราชไมตรี และชุมชนท่องเที่ยวเชิงวัฒนธรรม เป็นการอนุรักษ์ โดยใช้หลักคิดคือชุมชนจะต้องร่วมรับผลประโยชน์โดยตรง 





   วันนี้ (5 กุมภาพันธ์ 2561) เวลา 18.30 น. พลเอก ประยุทธ์ จันทร์โอชา นายกรัฐมนตรี พร้อมคณะรัฐมนตรี ลงพื้นที่พบปะเยี่ยมชุมชนริมน้ำจันทบูร เป็นชุมชนที่ใช้วิธีและกระบวนการเพื่อสร้างทางเลือกใหม่ในการอนุรักษ์ โดยใช้หลักคิดคือชุมชนจะต้องร่วมรับผลประโยชน์โดยตรง เพื่อให้เกิดรายได้แก่ชุมชนได้ดำเนินการอนุรักษ์โดยใช้ วิธีการอนุรักษ์อย่างมีส่วนร่วมด้วยแนวคิดกิจการเพื่อสังคม (Social Enterprise) ออกแบบปรับปรุง ฟื้นฟู ตัวอาคารสถาปัตยกรรมเรือนไม้เก่าแก่ ดำเนินการเป็นโรงแรมและแหล่งเรียนรู้ประวัติศาสตร์ (Historic Inn) โดยที่ชุมชนร่วมเป็นเจ้าของ และปรับชุมชนกลายเป็นแหล่งท่องเที่ยวเชิงประวัติศาสตร์แห่งใหม่ สร้าง รายได้ให้กับคนในชุมชน เกิดเป็นตัวอย่างการอนุรักษ์ย่านชุมชนเก่า หรือเรียกอีกอย่างว่า “จันทบูรโมเดล”

การอนุรักษ์ด้วยแนวคิดกิจการเพื่อสังคม (Social Enterprise) โดยรูปแบบการอนุรักษ์และการฟื้นฟูย่านชุมชนเก่าของชุมชนริมน้ำจันทบูร มีขั้นตอนดังนี้
1. การก่อตั้งบริษัท หลังจากที่ชุมชนยอมรับการใช้แนวคิดกิจการเพื่อสังคมเป็นเครื่องมือในการบริหารจัดการงานอนุรักษ์ของชุมชน จึงมีการก่อตั้งบริษัทชุมชนขึ้นมา ชื่อว่า “บริษัท จันทบูรรักษ์ดี จำกัด” 2. การพัฒนารูปแบบของกิจกรรมหรือค้นหาสินค้า รูปแบบธุรกิจเชิงอนุรักษ์ที่ได้วางไว้ คือ การปรับปรุงบ้านหรืออาคารเก่าในชุมชนดำเนินการเป็นโรงแรมและแหล่งเรียนรู้ประวัติศาสตร์ (Historic Inn)  3. การระดมทุน หลังจากที่ได้บ้านหลวงราชไมตรีในการปรับปรุงเพื่อทำเป็นบ้านพักหรือโรงแรม 4. การปรับปรุงและพัฒนากิจการ ในระหว่างการระดมทุน ก็ได้ดำเนินการบูรณะปรับปรุง บ้านหลวง ราชไมตรีตามหลักวิชาการอนุรักษ์สถาปัตยกรรม  และ 5. การประชาสัมพันธ์ หลังจากเปิดกิจการให้บริการ แรกเริ่มใช้วิธีการประชาสัมพันธ์แบบปากต่อปาก หลังจากนั้นจึงมีการใช้สื่อให้ช่วยประชาสัมพันธ์มากขึ้น

นายกรัฐมนตรี เดินเยี่ยมชมพร้อมกล่าวทักทายประชาชนที่มาให้การต้อนรับ และชื่นชมในการอนุรักษ์ย่านชุมชนเก่าจนกลายเป็นแหล่งท่องเที่ยวเชิงประวัติศาสตร์แห่งใหม่ เป็นการสร้างรายได้ให้กับคนในชุมชน ตามปรัชญาเศรษฐกิจพอเพียงอีกด้วย  จากนั้น นายกรัฐมนตรี ได้กล่าว อวยพรผู้สูงอายุที่มาต้อนรับให้สุขภาพแข็งแรง ให้มีสุขภาพที่ดี ต่อจากนั้นได้ชิมอาหารพื้นเมืองที่ประชาชนมาออกร้าน "ตลาดประชารัฐ ถนนวัฒนธรรม"  ชมการแสดงของเด็กนักเรียนที่มารอต้อนรับ 

จากนั้น นายกรัฐมนตรีได้เขียนสมุดลงนาม "ขอขอบคุณในการต้อนรับของชุมชนริมน้ำจันทรบูรรู้สึกดีใจ ภูมิใจที่ได้เกิดมาเป็นคนไทย มีอัตลักษณ์ประวัติศาสตร์อันงดงาม ขอให้ทุกคนรักสามัคคีเป็นพลังอันเข้มแข็งของประเทศไทย เดินหน้าตามวิสัยทัศน์ มั่นคง มั่งคั่ง และยั่งยืน"

ต่อจากนั้น นายกรัฐมนตรีและคณะรัฐมนตรีได้ร่วมถ่ายภาพกับประชาชนเชื้อสายเวียดนามที่อาศัยอยู่ในชุมชน และเยี่ยมชมและลงนามในสมุดเยี่ยมของอาสนะวิหารแม่พระปฏิสนธินิรมล ได้กล่าวว่ารัฐบาลได้วางรากฐานเพื่อรองรับการพัฒนาประเทศในอนาคต อยากให้ทุกคนไม่เพียงแต่รักนายกรัฐมนตรีแต่ขอให้รักรัฐมนตรีทุกคน เพราะได้ช่วยกันพัฒนาประเทศร่วมกัน ย้ำอำนาจเป็นของประชาชนทุกคน

นอกจากนี้ นายกรัฐมนตรียังได้แวะชมการอนุรักษ์หัตถกรรมพื้นบ้านจากโรงเรียนสตรีมารดาพิทักษ์และกระทรวงวัฒนธรรม พร้อมชมการสาธิตการทำเสื่อจันทบูรและการทำพลอย ซึ่งเป็นหัตถกรรมที่สำคัญและเป็นจุดเด่นของจังหวัดจันทบุรี
..............................................................
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/9870