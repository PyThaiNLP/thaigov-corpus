รัฐบาลไทย-ข่าวทำเนียบรัฐบาล-รมต.นร. กอบศักดิ์ฯ เป็นประธานเปิดโครงการสัมมนา “หุ้นไทยไป2,000จุด” พร้อมกล่าวปาฐกถาพิเศษหัวข้อ “นโยบายการลงทุนภาครัฐกับการขับเคลื่อนเศรษฐกิจไทย” 







                                วันพุธที่ 7 กุมภาพันธ์ 2561                              





    321  





      พิมพ์    
     
    
















   รมต.นร. กอบศักดิ์ฯ เป็นประธานเปิดโครงการสัมมนา “หุ้นไทยไป2,000จุด” พร้อมกล่าวปาฐกถาพิเศษหัวข้อ “นโยบายการลงทุนภาครัฐกับการขับเคลื่อนเศรษฐกิจไทย” 
 

   รมต.นร. กอบศักดิ์ฯ กล่าวย้ำว่า นโยบายการลงทุนภาครัฐของรัฐบาลส่งผลให้เศรษฐกิจไทยขับเคลื่อนไปข้างหน้าอย่างยั่งยืน 





   วันนี้ (7 ก.พ. 2561) เวลา 14.00 น. ณ ห้องบอลรูม 1 โรงแรมอนันตราสยามกรุงเทพฯ นายกอบศักดิ์ ภูตระกูล รัฐมนตรีประจำสำนักนายกรัฐมนตรี กล่าวปาฐกถาพิเศษ หัวข้อ “นโยบายการลงทุนภาครัฐกับการขับเคลื่อนเศรษฐกิจไทย” ในงานสัมมนา “หุ้นไทยไป 2,000 จุด”  จัดโดย บริษัทฐานเศรษฐกิจ มัลติมีเดีย จำกัด โดยมีผู้ร่วมโครงการสัมมนาฯ ประกอบด้วยคณะผู้บริหารภาคเอกชนด้านการลงทุนในตลาดหลักทรัพย์ฯ ตลอดจนนักลงทุนและผู้แทนสื่อมวลชน จำนวนทั้งสิ้นประมาณ 500 คน

โอกาสนี้ รัฐมนตรีประจำสำนักนายกรัฐมนตรี ได้เป็นประธานกล่าวเปิดโครงการสัมมนาฯ พร้อมปาฐกถาพิเศษ ในหัวข้อดังกล่าวว่า รัฐบาลได้ขับเคลื่อนโครงการสำคัญหลายโครงการ เพื่อให้เศรษฐกิจก้าวไปข้างหน้าอย่างมั่นคง เข่น โครงการระเบียงเศรษฐกิจภาคตะวันออก (EEC) โครงการพัฒนาโครงสร้างพื้นฐานในระบบรางด้วยโครงการรถไฟความเร็วสูง

ขณะเดียวกัน พลเอก ประยุทธ์ จันทร์โอชา นายกรัฐมนตรี ได้ให้ความสนใจในการพัฒนาเศรษฐกิจฐานรากครอบคลุมทุกจังหวัดทั้งประเทศ ดังเช่นที่ผ่านมา นายกรัฐมนตรี ได้ไปตรวจเยี่ยมลงพื้นที่ในจังหวัดต่างๆ เช่น จังหวัดกาฬสินธุ์ จังหวัดแม่ฮองสอน และล่าสุดที่จังหวัดตราดและจังหวัดจันทบุรี ทั้งนี้ เพื่อไปพบปะประชาชนและได้รับฟังความต้องการของประชาชนโดยตรง ส่งผลให้มีการพิจารณาและขับเคลื่อนเศษฐกิจจังหวัดเหล่านั้นได้อย่างเป็นรูปธรรม

ทั้งนี้ นโยบายการลงทุนของภาครัฐผ่านโครงการสำคัญต่าง ๆ จะทำให้ประชาชนทุกภาคส่วนได้รับประโยชน์อย่างทั่วถึงมากขึ้น ขณะเดียวกัน รัฐบาลได้ผลักดัน พระราชบัญญัติโครงการ EEC เป็นกฏหมายพิเศษที่ช่วยขับเคลื่อนโครงการนี้อย่างเกิดผลเป็นรูปธรรม และขณะนี้พระราชบัญญัติดังกล่าวอยู่ระหว่างการพิจารณาของสภานิติบัญญติแห่งชาติ ดังนั้น จึงคาดหวังว่า ในอนาคตอันใกล้ ประเทศไทยในอีก 5 ปี ข้างหน้าจะพลิกโฉมสู่ความมั่นคงทางเศรษฐกิจอย่างยั่งยืนขี้นและส่งผลดีต่อการพัฒนาคุณภาพชีวิตของประชาชนอย่างแท้จริง
 
รัฐมนตรีประจำสำนักนายกรัฐมนตรี ได้กล่าวย้ำในตอนท้ายอีกว่า ผลจากการขับเคลื่อนนโยบายการลงทุนภาครัฐของรัฐบาลจะส่งผลเชื่อมโยง การลงทุนของนักลงทุนไทย ให้มีการลงทุนในตลาดหลักทรัพย์มีเสถียรภาพและเกิดความเชื่อมั่นในการลงทุนในตลาดหลักทรัพย์ฯส่งผลดีต่อเศรษฐกิจภาคร่วมมากยิ่งขึ้น

หลังจากนั้น รัฐมนตรีประจำสำนักนายกรัฐมนตรี ได้กล่าวทักทาย นักลงทุนและผู้แทนสื่อมวลชนที่มาร่วมงานด้วยอัธยาศัยอันดี
 
……………………………………………………………………………
 

กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/9922