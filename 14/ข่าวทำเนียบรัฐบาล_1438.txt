รัฐบาลไทย-ข่าวทำเนียบรัฐบาล-รอง นรม. พลเอกประวิตรฯ เป็นประธานการประชุมคณะกรรมการขับเคลื่อนการแก้ปัญหาจังหวัดชายแดนใต้ ครั้งที่ 1/2561







                                วันพฤหัสบดีที่ 8 กุมภาพันธ์ 2561                              





    303  





      พิมพ์    
     
    
















   รอง นรม. พลเอกประวิตรฯ เป็นประธานการประชุมคณะกรรมการขับเคลื่อนการแก้ปัญหาจังหวัดชายแดนใต้ ครั้งที่ 1/2561
 

   รอง นรม. พลเอกประวิตรฯ เป็นประธานการประชุมคณะกรรมการขับเคลื่อนการแก้ปัญหาจังหวัดชายแดนภาคใต้ ครั้งที่ 1/2561 โดยที่ประชุมมีมติเห็นชอบแผนปฏิบัติการโครงการเดินสำรวจออกโฉนดที่ดิน เพื่อเสริมสร้างความมั่นคงในพื้นที่ 3 จังหวัดชายแดนภาคใต้ 





   วันนี้ ( 8 กุมภาพันธ์ 2561 ) เวลา 10.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการขับเคลื่อนการแก้ไขปัญหาจังหวัดชายแดนภาคใต้ ครั้งที่ 1/2561 ซึ่งสรุปสาระสำคัญ ดังนี้

ที่ประชุม คปต.ได้รับทราบการจัดทำงบประมาณในลักษณะบูรณาการเชิงยุทธศาสตร์ ประจำปีงบประมาณ พ.ศ. 2562 ซึ่งได้กลั่นกรองรายละเอียดแผนงาน/โครงการ ให้สอดคล้องกับจุดเน้นเพื่อการแก้ไขปัญหาทั้งในด้านความมั่นคง ด้านการพัฒนา และด้านการสร้างความรู้ความเข้าใจ รวมทั้งกระบวนการแก้ไขปัญหาและพัฒนาจังหวัดชายแดนภาคใต้ เพื่อใช้เป็นกรอบการขับเคลื่อนงานของหน่วยงานที่เกี่ยวข้องให้มีประสิทธิภาพเพิ่มขึ้น

พร้อมกันนี้ ที่ประชุมได้พิจารณาและมีมติเห็นชอบร่วมกัน ประกอบด้วย แผนปฏิบัติการโครงการเดินสำรวจออกโฉนดที่ดินเพื่อเสริมสร้างความมั่นคงในพื้นที่ 3 จังหวัดชายแดนภาคใต้ โดยขยายพื้นที่เป้าหมายเพื่อสำรวจออกโฉนดที่ดินซึ่งจะช่วยให้พี่น้องประชาชนในพื้นที่ ได้รับกรรมสิทธิ์ที่ดินเพื่อทำการเกษตร และประกอบอาชีพต่าง ๆ อย่างมั่นคงและยั่งยืนมากขึ้น ตลอดจนการเสริมสร้างความปลอดภัยในพื้นที่ในระดับตำบล โดยสนับสนุนความพร้อมของประชาชนในพื้นที่เข้าร่วมปฏิบัติงานกับภาครัฐ ด้วยการเป็นสมาชิกกองอาสารักษาดินแดน และจัดชุดคุ้มครองตำบล รวมทั้ง สนับสนุนการดำเนินงานสร้างความรู้ความเข้าใจและการอยู่ร่วมกันของเยาวชนในพื้นที่ ตามแนวทางส่งเสริมการอยู่ร่วมกันในสังคมพหุวัฒนธรรม ซึ่งมีความหลากหลายทางศาสนาและวัฒนธรรม

ตอนท้ายของการประชุม ประธานฯ ได้เน้นย้ำให้ทุกหน่วยงานที่เกี่ยวข้องกับด้านความมั่นคงเร่งดำเนินการตามแผนงานและกระบวนการขับเคลื่อนงานแก้ไขปัญหาและพัฒนาจังหวัดชายแดนภาคใต้ ตลอดจนกำชับให้หน่วยงานที่เกี่ยวข้องได้ดำเนินการตามข้อสั่งการของนายกรัฐมนตรีในคราวเดินทางไปตรวจราชการเมื่อปลายปี 2560 ซึ่งมุ่งเน้นให้ทุกหน่วยงานที่เกี่ยวข้องได้บูรณาการการทำงานร่วมกัน เพื่อมุ่งเป้าหมายให้พี่น้องประชาชนมีรายได้และมีความเข้มแข็งมากขึ้น พร้อมมีวิถีชีวิตอยู่ร่วมกันอย่างสันติสุขและมีความมั่นคงอย่างยั่งยืนต่อไป
 
...................................................
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/9942