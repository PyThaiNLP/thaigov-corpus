รัฐบาลไทย-ข่าวทำเนียบรัฐบาล-รองนายกรัฐมนตรีลงพื้นที่ภาคตะวันออกเฉียงเหนือ ติดตามการปฏิบัติราชการในภูมิภาคและมอบโครงการโรงเรียนด้อยโอกาส 







                                วันจันทร์ที่ 12 กุมภาพันธ์ 2561                              





    291  





      พิมพ์    
     
    
















   รองนายกรัฐมนตรีลงพื้นที่ภาคตะวันออกเฉียงเหนือ ติดตามการปฏิบัติราชการในภูมิภาคและมอบโครงการโรงเรียนด้อยโอกาส 
 

   รองนายกรัฐมนตรีลงพื้นที่ภาคตะวันออกเฉียงเหนือ ติดตามการปฏิบัติราชการในภูมิภาคและมอบโครงการโรงเรียนด้อยโอกาส  






ในวันอาทิตย์ที่ 11 กุมภาพันธ์ 2561 พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม จะเดินทางไปมอบนโยบายในการกำกับและติดตามการปฏิบัติราชการในภูมิภาค เขตตรวจราชการที่ 10 และ 11 ที่จังหวัดสกลนคร บึงกาฬ และนครพนม พร้อมทั้งจะเป็นประธานในการส่งมอบโครงการเสริมสร้างคุณภาพชีวิตของนักเรียนในโรงเรียนที่ด้อยโอกาสปี 2560ในพื้นที่จังหวัดดังกล่าวด้วย

 ​ทั้งนี้คณะของรองนายกรัฐมนตรีและรัฐมนตรีว่าการกระทรวงยุติธรรมมีกำหนดการที่น่าสนใจ ดังนี้

 เวลา 08.30 น. เป็นประธานมอบผลงานสิ่งประดิษฐ์และนวัตกรรมเพื่อการพัฒนาและแก้ไขปัญหาทางด้านการเกษตร ได้แก่ เครื่องอบแห้งแบบถังทรงกระบอกหมุนด้วยระบบรังสีอินฟราเรดร่วมกับลมร้อนปล่อยทิ้งแบบเคลื่อนย้ายได้ และตู้เพาะเห็ดอัตโนมัติ เพื่อนำไปช่วยเพิ่มประสิทธิภาพในกระบวนการผลิตแก่เกษตรกร ซึ่งเป็นผลผลิตของสำนักงานคณะกรรมการวิจัยแห่งชาติ ให้แก่ กลุ่มวิสาหกิจชุมชนบ้านน้อยจอมศรี จังหวัดสกลนคร กลุ่มวิสาหกิจชุมชนข้าวเม่าแปรรูปหอมทอง จังหวัดบึงกาฬ และกลุ่มวิสาหกิจชุมชนข้าวทิพมนต์บ้านต้องโพนสว่าง จังหวัดนครพนม ณ ศาลากลางจังหวัดสกลนคร

​เวลา 08.45 น. เป็นประธานในการมอบนโยบายในการกำกับและติดตามการปฏิบัติราชการให้แก่ผู้ว่าราชการจังหวัดสกลนครและหัวหน้าส่วนราชการของจังหวัดสกลนคร ณ ห้องประชุมพระธาตุเชิงชุม ศาลากลางจังหวัดสกลนคร

 ​เวลา 10.35 น. เป็นประธานในพิธีส่งมอบโครงการเสริมสร้างคุณภาพชีวิตของนักเรียนในโรงเรียนที่ด้อยโอกาส ที่โรงเรียนตำรวจตระเวนชายแดนบ้านไทยเสรี อำเภอเซกา จังหวัดบึงกาฬ

 ​เวลา 13.00 น. เป็นประธานในการมอบนโยบายในการกำกับและติดตามการปฏิบัติราชการให้แก่ผู้ว่าราชการจังหวัดบึงกาฬและหัวหน้าส่วนราชการของจังหวัดบึงกาฬ ณ ห้องประชุมสิรินธรวัลลี ศาลากลางจังหวัดบึงกาฬ

 ​เวลา 15.00 น. เป็นประธานในพิธีส่งมอบโครงการเสริมสร้างคุณภาพชีวิตของนักเรียนในโรงเรียนด้อยโอกาสที่โรงเรียนบ้านดงวิทยาคาร ตำบลนาขมิ้น อำเภอโพนสวรรค์ จังหวัดนครพนม

 ​เวลา 17.00 น. เป็นประธานในการมอบนโยบายในการกำกับและติดตามการปฏิบัติราชการให้แก่ผู้ว่าราชการจังหวัดนครพนมและหัวหน้าส่วนราชการของจังหวัดนครพนม ณ ห้องประชุมพระธาตุพนม ศาลากลางจังหวัดนครพนม

ในการเดินทางไปราชการในพื้นที่ 3 จังหวัดภาคตะวันออกเฉียงเหนือครั้งนี้ เป็นไปตามคำสั่งสำนักนายกรัฐมนตรี เรื่องมอบหมายให้รองนายกรัฐมนตรีและรัฐมนตรีประจำสำนักนายกรัฐมนตรีกำกับและติดตามการปฏิบัติราชการในภูมิภาค โดยรองนายกรัฐมนตรีกำกับและติดตามการปฏิบัติราชการในพื้นที่เขตตรวจราชการที่ 10,11,12 ได้แก่ จังหวัดบึงกาฬ เลย หนองคาย หนองบัวลำภู อุดรธานี นครพนม มุกดาหาร สกลนคร กาฬสินธุ์ ขอนแก่น มหาสารคาม และร้อยเอ็ด รวมถึงการไปมอบโครงการเสริมสร้างคุณภาพชีวิตของนักเรียนในโรงเรียนด้อยโอกาส ซึ่งเป็นโครงการที่เกิดขึ้นจากการที่สำนักงานรองนายกรัฐมนตรี ร่วมกับส่วนราชการ รัฐวิสาหกิจ มูลนิธิ ชมรม บริษัทเอกชน พร้อมด้วยผู้มีจิตอันเป็นกุศลได้ให้การสนับสนุนและดำเนินการเพื่อพัฒนาโครงสร้างพื้นฐานของโรงเรียนต่าง ๆ ให้มีความเหมาะสม มีหลักโภชนาการที่ดี มีการเสริมสร้างสุขภาพอนามัย พร้อมระบบอิเล็กทรอนิกส์เพื่อการศึกษา รวมทั้งมุ่งเน้นให้เกิดสภาพแวดล้อมและบรรยากาศที่ดีต่อการใช้ชีวิตของนักเรียนในโรงเรียนที่เข้าร่วมโครงการฯ   

                                                
 .................................................
 
กลุ่มประชาสัมพันธ์และเผยแพร่ สำนักโฆษก

ข้อมูลโดย พลอากาศเอก มณฑล  สัชฌุกร

โฆษกประจำรองนายกรัฐมนตรี (พลอากาศเอก ประจิน  จั่นตอง)



ที่มา : http://www.thaigov.go.th/news/contents/details/9993