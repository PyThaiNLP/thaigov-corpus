รัฐบาลไทย-ข่าวทำเนียบรัฐบาล-นายกรัฐมนตรีประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 3/2560







                                วันพฤหัสบดีที่ 27 เมษายน 2560                              





    494  





      พิมพ์    
     
    
















   นายกรัฐมนตรีประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 3/2560
 

   นายกรัฐมนตรีเป็นประธานประชุมคณะหัวหน้าส่วนราชการระดับกระทรวงฯ ครั้งที่ 3/60 ที่กระทรวงวิทยาศาสตร์ฯ มอบนโยบายการทำงานต้องให้ทันกับสถานการณ์โลกที่เปลี่ยนแปลง ขับเคลื่อนประเทศร่วมกับภาคเอกชนในรูปแบบประชารัฐ ยึดประชาชนเป็นศูนย์กลางในการทำงาน 





วันนี้ (27 เม.ย.60) เวลา 09.30 น. ณ ห้องประชุมชั้น 4 อาคารพระจอมเกล้า กระทรวงวิทยาศาสตร์และเทคโนโลยี ถนนพระราม 6 กรุงเทพฯ  พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 3/2560 ร่วมกับหน่วยงานที่เกี่ยวข้อง พร้อมรับทราบผลการดำเนินงานกระทรวงวิทยาศาสตร์และเทคโนโลยี และรายละเอียดโครงการต่าง ๆ ที่กระทรวงวิทยาศาสตร์และเทคโนโลยี  ได้วิจัย พัฒนาและผลักดันโดยการนำวิทยาศาสตร์ เทคโนโลยี และนวัตกรรมไปยกระดับขีดความสามารถในการแข่งขันของประเทศและพัฒนาคุณภาพชีวิตของประชาชน เพื่อก้าวไปสู่ Thailand 4.0 ตลอดจนแผนดำเนินงานของกระทรวงในอนาคต โดยมี นางอรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี นางเมธินี เทพมณี เลขาธิการ ก.พ. นายสรนิต ศิลธรรม ปลัดกระทรวงวิทยาศาสตร์และเทคโนโลยี ข้าราชการและเจ้าหน้าที่ที่เกี่ยวข้องของกระทรวงวิทยาศาสตร์และเทคโนโลยี ให้การต้อนรับ  

 ทั้งนี้ ก่อนการประชุมฯ นายกรัฐมนตรี ได้สักการะพระบรมรูปรัชกาลที่ 4 รวมทั้ง เยี่ยมชมนิทรรศการของหน่วยงานภายใต้สังกัดของกระทรวงวิทยาศาสตร์ฯ ที่ต้องการขับเคลื่อนในปี 2560 - 2561 ได้แก่ โครงการระบบดาวเทียมสำรวจเพื่อการพัฒนา (THEOS-2) โครงการเขตนวัตกรรมระเบียงเศรษฐกิจภาคตะวันออก (EECI) โครงการพัฒนาธุรกิจนวัตกรรมเกิดใหม่ที่มีการเติบโตสูง (Startup) เมืองนวัตกรรม (Food Innopolis) โครงการพัฒนาเกษตร เทคโนโลยีและนวัตกรรม (Inno Agri) บัญชีนวัตกรรม อาทิ นวัตกรรมด้านการแพทย์ ผลงานเยาวชน NSC และต่อกล้าให้ เติบโต มิวอาย เป็นต้น พร้อมถ่ายภาพร่วมกับคณะผู้บริหารกระทรวงวิทยาศาสตร์ฯ   จากนั้น เลขาธิการ ก.พ. ได้กล่าวแนะนำปลัดกระทรวงวิทยาศาสตร์และเทคโนโลยี ในฐานะเจ้าภาพการจัดประชุม  โดยปลัดกระทรวงวิทยาศาสตร์และเทคโนโลยี ได้กล่าวแนะนำคณะผู้บริหาร พร้อมรายงานภารกิจสำคัญและสรุปผลงานสำคัญของกระทรวงวิทยาศาสตร์ฯ รวมทั้งนำเสนอประเด็นที่ต้องการให้นายกรัฐมนตรีสนับสนุนและขอความร่วมมือจากส่วนราชการ  

 โอกาสนี้ นายกรัฐมนตรี ได้กล่าวเปิดการประชุมว่า กระทรวงวิทยาศาสตร์ฯ ถือเป็นกระทรวงที่มีความสำคัญในการที่จะวางรากฐานแห่งอนาคตให้กับประเทศไทย จึงขอให้ทุกกระทรวงให้ความสำคัญและสนใจผลงานต่าง ๆ ของกระทรวงวิทยาศาสตร์ฯ ซึ่งได้มีการคิดค้น วิจัย พัฒนาไว้แล้วนำไปสู่การใช้งานและประโยชน์ให้ได้ภายในปีนี้  พร้อมขอบคุณการปฏิบัติงานของทุกกระทรวงตลอดช่วง 2 ปีที่ผ่านมาที่กำลังจะครบ 3 ปีในเดือนพฤษภาคม 2560 นี้ ซึ่งต้องพยายามแก้ไขปัญหาอุปสรรคให้เกิดความยั่งยืนให้ได้โดยเร็วเพื่อเดินหน้าประเทศไปสู่อนาคต   ขณะเดียวกันทุกคนต้องร่วมกันสร้างระบบราชการให้มีเกียรติยศและศักดิ์ศรี ให้ได้รับความไว้วางใจและความเชื่อมั่นจากประชาชน ตลอดจนการทำงานต้องให้ทันกับสถานการณ์โลกที่เปลี่ยนแปลง และทำงานขับเคลื่อนประเทศร่วมกับภาคเอกชนในรูปแบบประชารัฐ ยึดประชาชนเป็นศูนย์กลางในการทำงานของหน่วยงานรัฐ รวมทั้งขอให้ทุกคนร่วมกันทำความดีและเป็นข้าราชการที่ดีของแผ่นดิน ช่วยกันกำกับดูแล ริเริ่มกิจกรรมอันเป็นประโยชน์ต่อตนเองและประเทศชาติ ตลอดจนใช้จ่ายงบประมาณให้เป็นไปอย่างคุ้มค่าเกิดประโยชน์สูงสุดต่อประชาชนและประเทศอย่างแท้จริง  

ภายหลังเสร็จสิ้นการประชุมฯ นายกรัฐมนตรี ได้กล่าวเพิ่มเติมว่า  การประชุมคณะหัวหน้าส่วนราชการระดับกระทรวงหรือเทียบเท่าครั้งนี้ ส่วนใหญ่เป็นการหารือที่เน้นในเรื่องการปรับรูปแบบการทำงานให้รวดเร็วและกระชับมากยิ่งขึ้น โดยเฉพาะประเด็นที่เกี่ยวข้องกับประชาชน รวมไปถึงเรื่องของการใช้จ่ายงบประมาณปี 2561 ที่กำลังจะนำเข้าสู่สภานิติบัญญัติแห่งชาติในระยะเวลาอันใกล้นี้ โดยเน้นในส่วนของแผนงานโครงการที่จะใช้จ่ายงบฯ ที่จะมีผลสัมฤทธิ์ภายใน 1 ปีเป็นหลัก เพื่อให้เกิดประโยชน์กับประชาชนทุกกลุ่มในพื้นที่ได้เร็ว อันเป็นการนำไปสู่การแก้ไขปัญหาในระดับพื้นที่เป็นไปอย่างมีประสิทธิภาพเกิดผลเป็นรูปธรรมที่ชัดเจนสอดคล้องและตรงกับความต้องการของประชาชนในพื้นที่ ขณะเดียวกันในการส่วนของการใช้จ่ายงบฯ เรื่องของแผนงานระยะยาวต้องมีการวางแผนงานให้ชัดเจน และจัดลำดับความสำคัญตามความเร่งด่วนของงาน ตลอดจนเน้นย้ำให้มีการใช้จ่ายงบประมาณให้เป็นไปอย่างคุ้มค่า ประหยัด โปร่งใส และเกิดประโยชน์สูงสุดต่อประเทศชาติ ขณะที่เรื่องของการปรับรูปแบบการทำงานซึ่งตรงกับยุทธศาสตร์ชาติข้อที่ 6 การปรับสมดุลและพัฒนาระบบการบริหารจัดการภาครัฐ รวมถึงยุทธศาสตร์ฯ ในเรื่องของการพัฒนาทรัพยากรมนุษย์ นั้น นายกรัฐมนตรี ได้เร่งรัดให้หน่วยงานภาครัฐเร่งดำเนินการให้เกิดผลให้ได้โดยเร็ว

สำหรับแผนดำเนินงานของกระทรวงวิทยาศาสตร์ฯ ในอนาคตมีประเด็นสำคัญที่เกี่ยวข้องกับเรื่องของการวางอนาคตให้กับประเทศไทยในการเตรียมความพร้อมรองรับการปรับเปลี่ยนเรื่องรายได้ของประเทศ เพื่อให้สามารถเข้าไปดูแลประชาชนทุกคนกลุ่ม โดยเฉพาะประชาชนผู้มีรายได้น้อย ซึ่งปัจจุบันมีจำนวนประมาณ 10 ล้านคน  รวมถึงกลุ่มประชาชนเกษตรกร จำนวนประมาณ 6 ล้านครอบครัว ให้สามารถมีรายได้และมีคุณภาพชีวิตที่ดีขึ้น โดยรัฐบาลได้พยายามที่จะดำเนินการให้ครอบคลุมในทุกมิติ และยึดประชาชนเป็นศูนย์กลาง ทั้งนี้ สิ่งสำคัญที่จะมีการพัฒนาประเทศหรือดูแลประชาชนได้มากที่สุด คือหลักการของความมั่นคง ทั้งในเรื่องของการดูแลรักษาความปลอดภัยในชีวิตและทรัพย์สินของประชาชน การสร้างความมีเสถียรภาพทางการเมืองและความมั่นคง ซึ่งจะสามารถนำไปสู่การสร้างความมั่นคงในด้านอื่น ๆ ต่อไป และแก้ไขปัญหาให้กับประชาชนได้อย่างแท้จริง ตลอดจนการเดินหน้าเรื่องการเมืองก็เป็นไปตามแผนหรือ Road Map ที่ได้กำหนดไว้
 
 

----------------
 
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/3337