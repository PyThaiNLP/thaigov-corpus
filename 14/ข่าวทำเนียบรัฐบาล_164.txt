รัฐบาลไทย-ข่าวทำเนียบรัฐบาล-นายกรัฐมนตรีแลกเปลี่ยนทัศนะเกี่ยวกับสถานการณ์ภายในภูมิภาคและระดับโลก







                                วันเสาร์ที่ 29 เมษายน 2560                              





    284  





      พิมพ์    
     
    
















   นายกรัฐมนตรีแลกเปลี่ยนทัศนะเกี่ยวกับสถานการณ์ภายในภูมิภาคและระดับโลก
 

   นายกรัฐมนตรีแลกเปลี่ยนทัศนะเกี่ยวกับสถานการณ์ภายในภูมิภาคและระดับโลก 





   วันนี้ (29 เมษายน 2560) เวลา 13.40 น. ตามเวลาท้องถิ่น พลเอกประยุทธ์ จันทร์โอชา นายกรัฐมนตรี เข้าร่วมการประชุมสุดยอดอาเซียน ครั้งที่ 30 (อย่างไม่เป็นทางการ) ณ ห้องประชุม Formal Living Room อาคาร Coconut Palace กรุงมะนิลา สาธารณรัฐฟิลิปปินส์ 

พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้

นายกรัฐมนตรีกล่าวว่า ศักยภาพของเอเชียแปซิฟิกก่อให้เกิดทั้งความร่วมมือและการแข่งขันของมหาอำนาจในภูมิภาคโดยเฉพาะสหรัฐฯ จีน ญี่ปุ่นและอินเดีย การเปลี่ยนแปลงของภูมิทัศน์ใหม่ของโลก (global landscape) ทำให้อาเซียนต้องติดตามการดำเนินความสัมพันธ์ระหว่างมหาอำนาจ และให้ความสำคัญกับการรักษาสมดุลในการดำเนินความสัมพันธ์ที่ดีกับมหาอำนาจเหล่านี้และเพื่อคงบทบาทและความสำคัญของอาเซียนในภูมิภาค 

ด้วยเหตุนี้ อาเซียนจะต้องให้ความสำคัญกับการเสริมสร้างเอกภาพในภูมิภาค โดยเสริมสร้างความร่วมมือระหว่างกันที่เป็นรูปธรรม ลดความหวาดระแวงและความตึงเครียดในภูมิภาค เสริมสร้างความไว้เนื้อเชื่อใจ และส่งเสริมผลประโยชน์ร่วมกันอย่างเท่าเทียมพร้อมยึดกฎหมายระหว่างประเทศและสันติวิธี 



ที่มา : http://www.thaigov.go.th/news/contents/details/3396