รัฐบาลไทย-ข่าวทำเนียบรัฐบาล-​นายกรัฐมนตรีเข้าร่วมการประชุมระหว่างผู้นำอาเซียนกับกับผู้แทนเยาวชนอาเซียน







                                วันเสาร์ที่ 29 เมษายน 2560                              





    339  





      พิมพ์    
     
    
















   ​นายกรัฐมนตรีเข้าร่วมการประชุมระหว่างผู้นำอาเซียนกับกับผู้แทนเยาวชนอาเซียน
 

   ​นายกรัฐมนตรีเข้าร่วมการประชุมระหว่างผู้นำอาเซียนกับกับผู้แทนเยาวชนอาเซียน 





   วันนี้(29 เมษายน 2560) เวลาประมาณ 16.05 น. ตามเวลาท้องถิ่น พลเอกประยุทธ์ จันทร์โอชา นายกรัฐมนตรี เข้าร่วมการประชุมระหว่างผู้นำอาเซียนกับกับผู้แทนเยาวชนอาเซียน ณ ห้อง Summit Hall D, PICC กรุงมะนิลา สาธารณรัฐฟิลิปปินส์

พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้

นายกรัฐมนตรีรู้สึกยินดีที่ได้มาพบปะกับคนรุ่นใหม่ของอาเซียนในเวทีนี้อีกครั้งหนึ่ง ความคิดเห็นและข้อเสนอแนะจากเยาวชนมีความสำคัญต่อการกำหนดนโยบายเพื่อพัฒนาประเทศและประชาคมอาเซียน และหวังที่จะได้เห็นคนรุ่นใหม่ของอาเซียนมีความทันสมัย เป็นสากล เป็นพลเมืองโลก (global citizen)ที่มีความรับผิดชอบ มีความรักและหวงแหนในอัตลักษณ์ขนบธรรมเนียมที่ดีงามของอาเซียน 

นายกรัฐมนตรีได้เสนอแนวทางในการส่งเสริมบทบาทของเยาวชนในการขับเคลื่อนประชาคมอาเซียน 3 ประการ ดังนี้

ประการแรก การส่งเสริมให้เยาวชนในอาเซียนมีความคิดสร้างสรรค์ ใส่ใจเปิดรับนวัตกรรมใหม่ ๆ โดยรัฐบาลควรส่งเสริมพัฒนาศักยภาพให้เยาวชนของเราเป็นผู้ประกอบการรุ่นใหม่ในอาเซียนเพื่อเป็นกำลังสำคัญ ช่วยขับเคลื่อนประชาคมเศรษฐกิจอาเซียนอย่างต่อเนื่อง โดยเน้นนวัตกรรมและแนวคิดข้อริเริ่มใหม่ ๆ นายกรัฐมนตรีเสนอให้มีการจัดการแข่งขันทั่วภูมิภาคเพื่อคัดเลือกผู้ประกอบการรุ่นเยาวชนที่ดีเด่นของภูมิภาค โดยอาจร่วมมือกับสภาที่ปรึกษาธุรกิจอาเซียน (ASEAN Business Advisory Council)

ประการที่สอง ควรส่งเสริมให้เยาวชนในอาเซียนได้มีโอกาสพบปะ ทำความรู้จัก รวมทั้งแลกเปลี่ยนข้อคิดเห็น
ประสบการณ์และวัฒนธรรมที่ดีงามเพื่อร่วมกันพัฒนาประชาคมอาเซียน ผ่านกิจกรรมเครือข่ายเยาวชนต่างๆ
จึงขอเสนอให้จัดค่ายเยาวชนอาเซียนอย่างสม่ำเสมอ โดยให้ความสำคัญเป็นพิเศษกับเยาวชนในถิ่นทุรกันดารและพื้นที่ชายแดน เพื่อให้เยาวชนดังกล่าวมีโอกาสเข้าถึงและเข้าใจประชาคมอาเซียนมากยิ่งขึ้น ซึ่งไทยพร้อมที่จะจัดค่ายเยาวชนอาเซียนในปีนี้และหวังว่าผู้แทนเยาวชนจากประเทศสมาชิกอาเซียนจะเข้าร่วม

ประการที่สาม ควรยกระดับบทบาทของเยาวชนอาเซียนให้เด่นชัดในเวทีระหว่างประเทศ นายกรัฐมนตรีเสนอให้มีตำแหน่งยุวทูตอาเซียนเพื่อเป็นแบบอย่างที่ดีให้แก่เยาวชนทุกคนในอาเซียน และมีบทบาทส่งเสริมความสัมพันธ์ระหว่างเยาวชนทั้งภายในและนอกอาเซียน ทั้งนี้ เพื่อช่วยสร้างความเชื่อมโยงระหว่างประชาชนทั้งภูมิภาค บนพื้นฐานของการเคารพความหลากหลาย 



ที่มา : http://www.thaigov.go.th/news/contents/details/3398