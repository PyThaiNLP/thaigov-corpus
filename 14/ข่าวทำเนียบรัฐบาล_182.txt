รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย เป็นประธานในพิธีเปิดตลาดคลองผดุงกรุงเกษม ภายใต้แนวคิด “สุดยอดสินค้า หลากหลายทั่วไทย หาได้ในที่เดียว” 4-27 พฤษภาคม นี้ ที่ตลาดคลองผดุงกรุงเกษม 







                                วันพฤหัสบดีที่ 4 พฤษภาคม 2560                              





    630  





      พิมพ์    
     
    
















   รัฐมนตรีว่าการกระทรวงมหาดไทย เป็นประธานในพิธีเปิดตลาดคลองผดุงกรุงเกษม ภายใต้แนวคิด “สุดยอดสินค้า หลากหลายทั่วไทย หาได้ในที่เดียว” 4-27 พฤษภาคม นี้ ที่ตลาดคลองผดุงกรุงเกษม 
 

   รัฐมนตรีว่าการกระทรวงมหาดไทย เป็นประธานในพิธีเปิดตลาดคลองผดุงกรุงเกษม ภายใต้แนวคิด “สุดยอดสินค้า หลากหลายทั่วไทย หาได้ในที่เดียว” 4-27 พฤษภาคม นี้ ที่ตลาดคลองผดุงกรุงเกษม ข้างทำเนียบรัฐบาล   





            วันนี้ (4 พฤษภาคม 2560) เวลา 17.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาล    พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้เป็นประธานในพิธีเปิดงานตลาดคลองผดุงกรุงเกษม ภายใต้แนวคิด “สุดยอดสินค้า หลากหลายทั่วไทย หาได้ในที่เดียว” จัดขึ้นระหว่างวันที่ 4-27 พฤษภาคม 2560 เวลา 10.00 - 19.00 น. โดยกรมการพัฒนาชุมชน กระทรวงมหาดไทย ด้วยความร่วมมือของสำนักเลขาธิการนายกรัฐมนตรีเปิดตลาดฯ ทุกวันไม่เว้นวันหยุดราชการและวันนักขัตฤกษ์ โดยมีนางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม  พร้อมตัวแทนคณะผู้บริหารจากหน่วยงานต่าง ๆ ที่เกี่ยวข้องทั้งภาครัฐและรัฐวิสาหกิจเข้าร่วมงาน
          โอกาสนี้ นายอภิชาติ โตดิลกเวชช์ อธิบดีกรมการพัฒนาชุมชน กล่าวรายงานว่า งาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” ซึ่งจะจัดขึ้นเป็นเวลา 3 เดือน นับตั้งแต่เดือน พฤษภาคม - กรกฎาคม พ.ศ.2560 ณ ตลาดคลองผดุงกรุงเกษม ข้างทำเนียบรัฐบาล เกิดขึ้นจากนโยบาย “พลเอก ประยุทธ์ จันทร์โอชา” นายกรัฐมนตรี มีนโยบายให้สำนักเลขาธิการนายกรัฐมนตรี ดำเนินงานโครงการตลาดคลองผดุงกรุงเกษม บริเวณข้างทำเนียบรัฐบาล เพื่อสร้างโอกาสให้แก่เกษตรกรและผู้ประกอบการรายย่อยได้มีแหล่งจำหน่ายสินค้าก่อให้เกิดรายได้เพิ่มขึ้น ซึ่งที่ผ่านมากระทรวงมหาดไทยได้รับมอบหมายให้เป็นเจ้าภาพในการจัดงานมาแล้ว 2 ครั้ง คืองาน “OTOP TO AEC มรดกของแผ่นดินจากท้องถิ่นสู่สากล” มียอดจำหน่าย  74,810,136 บาท และงาน “OTOP WISDOM TO THE WORLD  โอทอปภูมิปัญญาไทย ก้าวไกลสู่สากล” มียอดจำหน่าย 64,027,499 บาท โดยเป็นการจัดงานร่วมกับกระทรวงการต่างประเทศ
          ทั้งนี้ ตลอดการจัดงานในช่วง 3 เดือนดังกล่าว มีผู้ประกอบการ และเกษตรกรมากกว่า 800 ราย นำผลิตภัณฑ์ที่เด่นที่สุดในแต่ละจังหวัด สินค้าทางการเกษตรและอาหารประจำท้องถิ่นมานำเสนอ ซึ่งใน แต่ละเดือนนั้นมีธีมงานที่แตกต่างกันไป และเดือนพฤษภาคมนี้จัดขึ้นระหว่าง วันที่ 4-27 พฤษภาคม โดยมีธีมงานคือ Forward Greater Innovation นำเสนอผลิตภัณฑ์แปรรูปที่มีนวัตกรรม อาทิ เครื่องจักรสาน ผ้า อาหารไทย  และมีการจัดแสดงและจำหน่ายผลิตภัณฑ์ชุมชนจะประกอบไปด้วย 3 ส่วน คือ 1. ผลิตภัณฑ์ชุมชนบริษัทประชารัฐรักสามัคคีจังหวัดและบริษัทเครือข่ายครอบคลุมทุกภูมิภาค 2. ผลิตภัณฑ์เด่นและผลผลิตทางการเกษตรของกลุ่มจังหวัดจากทั่วประเทศ และ 3. อาหารชวนชิมซึ่งเป็นอาหารและเครื่องดื่มที่มีชื่อของจังหวัดต่าง ๆ ทั้ง 4 ภูมิภาค
          จากนั้น รัฐมนตรีว่าการกระทรวงมหาดไทยได้กล่าวเปิดงานว่า การจัดงานตลาดนัดคลองผดุงกรุงเกษมข้างทำเนียบรัฐบาลครั้งนี้จะเป็นครั้งที่ 31 ซึ่งผลของการดำเนินงานที่ผ่านมาประสบความสำเร็จเป็นอย่างดียิ่ง ทำให้ชาวกรุงเทพมหานครและปริมณฑล ได้มีโอกาสเลือกซื้อสินค้าจากผู้ผลิตโดยตรง และที่สำคัญทำให้เกษตรกรและผู้ประกอบการสินค้ารายย่อยได้มีแหล่งจำหน่ายและมีรายได้เพิ่มขึ้นส่งผลดีต่อคุณภาพชีวิต ซึ่งเป็นไปตามนโยบายของรัฐบาล และที่สำคัญทำให้ตลาดคลองผดุงกรุงเกษม เป็นแหล่งท่องเที่ยวแห่งใหม่ของชาวกรุงเทพมหานครและปริมณฑล โดยสอดคล้องกับแนวความคิดตลาดประชารัฐ 4.0 ตามนโยบายของ พลเอก ประยุทธ์ จันทร์โอชา นายกรัฐมนตรี
          ตอนท้ายของการเปิดงานดังกล่าว รัฐมนตรีว่าการกระทรวงมหาดไทยพร้อมคณะได้เดินเยี่ยมชมบู้ธต่าง ๆ ที่มาร่วมจัดแสดงสินค้า OTOP คุณภาพดีแต่ราคาย่อมเยา พร้อมทักทายผู้ประกอบการและเกษตรกรซึ่งนำสินค้า  OTOP มาจัดแสดงและจำหน่ายให้แก่ประชาชนที่มาร่วมงานด้วยอัธยาศัยอันดี
 

***********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/3521