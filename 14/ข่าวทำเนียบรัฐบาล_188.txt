รัฐบาลไทย-ข่าวทำเนียบรัฐบาล-​นายกฯ ยินดี กทม. เป็นจุดหมายปลายทางการท่องเที่ยวอันดับ 1 ของเอเชียแปซิฟิก พร้อมกำชับกระทรวงท่องเที่ยวฯ ประสาน กทม.ผลักดันตลาดอาหารริมทางระดับโลกให้เป็นรูปธรรมปลาย พ.ค.นี้







                                วันจันทร์ที่ 8 พฤษภาคม 2560                              





    318  





      พิมพ์    
     
    
















   ​นายกฯ ยินดี กทม. เป็นจุดหมายปลายทางการท่องเที่ยวอันดับ 1 ของเอเชียแปซิฟิก พร้อมกำชับกระทรวงท่องเที่ยวฯ ประสาน กทม.ผลักดันตลาดอาหารริมทางระดับโลกให้เป็นรูปธรรมปลาย พ.ค.นี้
 

   นายกรัฐมนตรี ยินดีที่ผลสำรวจดัชนีจุดหมายปลายทางของนักท่องเที่ยวในเอเชียแปซิฟิก ประจำปี 2560 ที่จัดทำโดยมาสเตอร์การ์ดพบว่า กรุงเทพมหานครยังคงเป็นจุดหมายปลายทางยอดนิยมอันดับ 1 ในภูมิภาคเอเชียแปซิฟิก  






(วันนี้  8 พฤษภาคม 2560)  พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ยินดีที่ผลสำรวจดัชนีจุดหมายปลายทางของนักท่องเที่ยวในเอเชียแปซิฟิก ประจำปี 2560 ที่จัดทำโดยมาสเตอร์การ์ดพบว่า กรุงเทพมหานครยังคงเป็นจุดหมายปลายทางยอดนิยมอันดับ 1 ในภูมิภาคเอเชียแปซิฟิก โดยในปีที่ผ่านมามีนักท่องเที่ยวเดินทางเข้ามาทั้งสิ้น 19.3 ล้านคน จากจำนวนนักท่องเที่ยวทั้งหมด 339.2 ล้านคนที่เดินทางไปยังสถานที่ที่เป็นจุดหมายปลายทางในภูมิภาคเอเชียแปซิฟิก 171 แห่ง

นอกจากนี้ กรุงเทพฯ ยังครองสถิติเป็นเมืองที่มีการค้างคืนของนักท่องเที่ยวมากที่สุด คือ 87.6 ล้านคืน และยังเป็นอันดับ 2 ของเมืองที่นักท่องเที่ยวใช้จ่ายมากที่สุด โดยอยู่ที่ระดับ 1.27 หมื่นล้านดอลลาร์ จากทั้งหมด 2.449 แสนล้านดอลลาร์ รองจากสิงคโปร์ที่อยู่ในอันดับ 1 ที่ระดับ 1.54 หมื่นล้านดอลลาร์

ทั้งนี้ นายกรัฐมนตรีปรารภว่าในปีนี้ กรุงเทพฯ ได้รับการจัดอันดับที่ดีในหลายด้าน เช่น เป็นเมืองที่มีร้านอาหารริมทางและตลาดสดดีที่สุดในโลก และยังเป็นเมืองที่ผู้คนนิยมเดินทางเข้ามาท่องเที่ยวเป็นจำนวนมาก จึงอยากให้คนไทยภาคภูมิใจและร่วมกันรักษาสิ่งดีงามเหล่านี้ไว้ พร้อมทั้งยังได้กำชับให้กระทรวงการท่องเที่ยวและกีฬาประสานงานกับกรุงเทพมหานคร เพื่อผลักดันนโยบายจัดระเบียบพื้นที่และส่งเสริมอาหารริมทางในกรุงเทพฯ ให้มีชื่อเสียงระดับโลก ให้สำเร็จอย่างเป็นรูปธรรม โดยเฉพาะที่ ถ.เยาวราช และถ.ข้าวสาร ที่จะเริ่มดำเนินการในช่วงปลายเดือน พ.ค.นี้

สำหรับ 10 อันดับเมืองที่เป็นจุดหมายปลายทางของนักท่องเที่ยวในภูมิภาคเอเชียแปซิฟิก ได้แก่ กรุงเทพฯ ประเทศไทย สิงคโปร์ กรุงโตเกียว ประเทศญี่ปุ่น กรุงโซล ประเทศเกาหลีใต้ กรุงกัวลาลัมเปอร์ ประเทศมาเลเซีย จ. ภูเก็ต ประเทศไทย ฮ่องกง เมืองพัทยา ประเทศไทย เมืองโอซากา ประเทศญี่ปุ่น และกรุงไทเป ประเทศไต้หวัน
...........................
​สำนักโฆษก



ที่มา : http://www.thaigov.go.th/news/contents/details/3568