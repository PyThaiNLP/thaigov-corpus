รัฐบาลไทย-ข่าวทำเนียบรัฐบาล-นายกฯ ห่วงใยประชาชนในพื้นที่เสี่ยงภัยพายุฤดูร้อน เตือนให้ระมัดระวังและปฏิบัติตามคำแนะนำของทางการ พร้อมสั่งกำชับทุกหน่วยออกช่วยเหลือผู้ประสบภัย และแก้ไขปัญหาน้ำอย่างครบวงจร







                                วันจันทร์ที่ 8 พฤษภาคม 2560                              





    266  





      พิมพ์    
     
    
















   นายกฯ ห่วงใยประชาชนในพื้นที่เสี่ยงภัยพายุฤดูร้อน เตือนให้ระมัดระวังและปฏิบัติตามคำแนะนำของทางการ พร้อมสั่งกำชับทุกหน่วยออกช่วยเหลือผู้ประสบภัย และแก้ไขปัญหาน้ำอย่างครบวงจร
 

   นายกรัฐมนตรีเน้นให้หน่วยงานที่เกี่ยวข้องสร้างการรับรู้แก่ประชาชนอย่างต่อเนื่อง โดยทำเป็นชุดข้อมูล ออกเผยแพร่ผ่านช่องทางต่าง ๆ 





   (วันนี้  8 พฤษภาคม 2560)  พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า  นายกฯ ห่วงใยประชาชนในพื้นที่เสี่ยงภัยพายุฤดูร้อน เตือนให้ระมัดระวังและปฏิบัติตามคำแนะนำของทางการ พร้อมสั่งกำชับทุกหน่วยออกช่วยเหลือผู้ประสบภัย และแก้ไขปัญหาน้ำอย่างครบวงจร
 
พลเอก ประยุทธ์ จันทร์โอชา นายกรัฐมนตรี ห่วงใยพี่น้องประชาชนในภาคเหนือ โดยเฉพาะ จ. แม่ฮ่องสอน เชียงใหม่ เชียงราย พะเยา ลำพูน ลำปาง ตาก พิจิตร สุโขทัย และกำแพงเพชร รวมทั้งพื้นที่ภาคตะวันออกเฉียงเหนือ ภาคกลาง และภาคตะวันออกบางส่วน ที่กรมอุตุนิยมวิทยาออกประกาศเตือนให้ระมัดระวังอันตรายจากพายุฤดูร้อน ในช่วง 1-2 วันนี้
 
ทั้งนี้ นายกรัฐมนตรีขอให้ประชาชนปฏิบัติตามข้อแนะนำของกรมอุตุนิยมวิทยา เช่น หลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรง ในขณะที่เกิดฝนฟ้าคะนองและลมกระโชกแรง พร้อมทั้งสั่งกำชับให้ผู้ว่าราชการจังหวัดและหัวหน้า สนง. ป้องกันและบรรเทาสาธารณภัยจังหวัด หน่วยทหาร ในพื้นที่เสี่ยงภัย เฝ้าติดตามสถานการณ์อย่างใกล้ชิด และออกให้ความช่วยเหลือประชาชนที่ประสบภัยจากพายุฤดูร้อน ทำให้บ้านเรือนและทรัพย์สินเสียหาย
 
นอกจากนี้ นายกรัฐมนตรียังได้เร่งรัดการดำเนินงานตามมติที่ประชุมคณะกรรมการทรัพยากรน้ำแห่งชาติครั้งล่าสุด โดยเฉพาะการตั้งหน่วยงานนโยบายด้านการดูแลทรัพยากรน้ำและอื่น ๆ ในสังกัดสำนักนายกรัฐมนตรี การเร่งรัดระบบประปาให้ครบทุกหมู่บ้าน ปรับปรุงแหล่งน้ำเพื่อเพิ่มประสิทธิภาพการระบายในช่วงน้ำหลาก พัฒนาแหล่งน้ำธรรมชาติขนาดใหญ่ 4 แห่ง คือ บึงบอระเพ็ด บึงสีไฟ กว๊านพะเยา และหนองหาน เป็นต้น
 
ที่สำคัญนายกรัฐมนตรี เน้นให้หน่วยงานที่เกี่ยวข้องสร้างการรับรู้แก่ประชาชนอย่างต่อเนื่อง โดยทำเป็นชุดข้อมูล ออกเผยแพร่ผ่านช่องทางต่าง ๆ ได้แก่ 1.การกักเก็บน้ำ ระบบส่งน้ำ และระบบการระบายน้ำในแต่ละสภาพภูมิประเทศ 2.ข้อมูลสถานการณ์น้ำ จำแนกเป็นรายภูมิภาคและความเชื่อมโยงในการใช้น้ำร่วมกัน 3.การดำเนินการของรัฐบาลทั้งที่เป็นมาตรการแก้ไขปัญหาเฉพาะหน้า แยกเป็นปัญหาน้ำท่วม น้ำแล้ง และมาตรการระยะยาวที่มีความยั่งยืน 4.ผลกระทบที่อาจจะเกิดขึ้นหากไม่มีการแก้ไขการบริหารจัดการน้ำ
....................
​สำนักโฆษก



ที่มา : http://www.thaigov.go.th/news/contents/details/3570