รัฐบาลไทย-ข่าวทำเนียบรัฐบาล-นรม. เน้นแผนงานบูรณาการเสริมสร้างความเข้มแข็งและยั่งยืนให้กับเศรษฐกิจภายในประเทศ ต้องสอดคล้องกับแผนพัฒนาการเศรษฐกิจและสังคมแห่งชาติฉบับที่  12  







                                วันอังคารที่ 9 พฤษภาคม 2560                              





    407  





      พิมพ์    
     
    
















   นรม. เน้นแผนงานบูรณาการเสริมสร้างความเข้มแข็งและยั่งยืนให้กับเศรษฐกิจภายในประเทศ ต้องสอดคล้องกับแผนพัฒนาการเศรษฐกิจและสังคมแห่งชาติฉบับที่  12  
 

   นายกรัฐมนตรี ให้สัมภาษณ์สื่อมวลชนภายหลังประชุม คณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์  แผนงานบูรณาการเสริมสร้างความเข้มแข็งและยั่งยืนให้กับเศรษฐกิจภายในประเทศ ประจำปีงบประมาณ  พ.ศ.2561  ครั้งที่  1/2560 





                วันนี้ (08 พฤษภาคม 2560) เวลา 15.00 น. ณ บริเวณโถงกลาง  ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีให้สัมภาษณ์ภายหลังการประชุม คณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์ แผนงานบูรณาการเสริมสร้างความเข้มแข็งและยั่งยืนให้กับเศรษฐกิจภายในประเทศ ประจำปีงบประมาณ  พ.ศ.2561 ครั้งที่  1/2560 ว่ารัฐบาลได้มีความมุ่งมั่นในการพัฒนาให้โครงการต่าง ๆ ให้เป็นไปโดยรวดเร็ว และพยามยามจะจัดหาแนวทางนโยบายต่าง ๆ ที่มีอยู่และเพิ่มเติมอีกส่วนหนึ่ง  เพื่อตอบสนองประเด็นต่าง ๆ ที่ประชาชนเสนอเข้ามาเป็นจำนวนมาก  ซึ่งนำมาใช้เป็นแนวทางกำหนดงบประมาณเชิงบูรณาการขึ้นมา โดยในแต่ละจังหวัดมีอยู่เดิมแล้วนั้น ทั้งนี้ให้นำมาผสมผสานกัน โดยได้ให้แนวคิดไปว่าที่ทุกภาคส่วนเสนอขึ้นมานั้นจำเป็นจะต้องนำกลั่นกรองอีกครั้ง จากพื้นที่ผ่านคณะกรรมการภาค และผ่านกรมต่าง ๆ ที่เกี่ยวข้องก่อนเสนอคณะกรรมการขึ้นมาสู่การพิจารณาให้ความเห็นชอบ 
            ต่อจากนี้ไปคณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์  แผนงานบูรณาการเสริมสร้างความเข้มแข็งและยั่งยืนให้กับเศรษฐกิจภายในประเทศ  จะพิจารณาดำเนินการต่อไปเพื่อให้สอดคล้องกับแผนพัฒนาการเศรษฐกิจและสังคมแห่งชาติฉบับที่  12  โดยกำหนดกรอบความเร่งด่วน  จัดลำดับในการดำเนินการออกเป็น 3 ระยะด้วยกันได้แก่ 1. ระยะสั้น คือภายใน 1 ปี  2. ระยะกลาง  คือภายใน  2 ปี  3. ระยะยาว คือภายใน 3 ปีขึ้นไป ทั้งนี้ทั้งนั้นต้องจัดทำให้เร็วที่สุด ซึ่งขึ้นอยู่กับการบริหารจัดการของทุกส่วนราชการที่เกี่ยวข้องด้วย  สิ่งสำคัญคือ งบประมาณค่อนข้างมากอาจมีความกังวลเรื่องมีการทุจริตเกิดขึ้น ซึ่งรัฐบาลมีแนวทางป้องกันโดยมีคณะกรรมการ เจ้าหน้าที่ที่เกี่ยวข้องคอยติดตามการทำงานในทุกภาคส่วนอย่างใกล้ชิด  และสิ่งที่รัฐบาลใช้จ่ายไปแล้วนั้นต้องก่อให้เกิดผลประโยชน์สูงสุด จึงขอให้ทุกภาคส่วนได้ร่วมมือกันเพื่อให้เกิดผลสัมฤทธิ์ต่อประชาชน 
ทั้งนี้แผนงานบูรณาการเสริมสร้างความเข้มแข็งและยั่งยืนให้กับเศรษฐกิจภายในประเทศ แบ่งเป็น 6 ภาคด้วยกัน ภาคกลาง ภาคเหนือ ภาคตะวันออกเฉียงเหนือ ภาคตะวันออก ภาคใต้ ภาคใต้ชายแดน โดยกระทรวงมหาดไทยเป็นผู้รับผิดชอบร่วมกับกระทรวงต่าง ๆ  ที่เกี่ยวข้องในรูปแบบคณะทำงานครอบคลุมทั้ง  6  ภาค       
          นายกรัฐมนตรีได้กล่าวเพิ่มเติมถึงความห่วงใยของรัฐบาลที่มีต่อประชาชนทุกคนที่ช่วงฤดูฝนมาค่อนข้าง จะเร็วในปีนี้  อีกทั้งมีฝนตกชุกในช่วงหลายวันที่ผ่านมา  ซึ่งรัฐบาลยังต้องมีอีกหลายส่วนในการแก้ปัญหาเพื่อให้การบริหารจัดการน้ำดีขึ้น  จึงได้กำชับให้หน่วยงานที่เกี่ยวข้องเร่งดำเนินการดูแลเรื่องนี้ให้ดีที่สุดเพื่อช่วยเหลือประชาชนอย่างเต็มที่
          ตอนท้ายของการให้สัมภาษณ์  นายกรัฐมนตรีขอให้คนไทยทุกคนให้กำลังใจซึ่งกันและกัน  พร้อมช่วยกันทำให้ทุกอย่างสำเร็จ  พร้อมสร้างพลังให้กันและกันเพื่อขับเคลื่อนประเทศให้ก้าวทันสถานการณ์ปัจจุบัน
 
 
***********************************
 

 กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/3615