รัฐบาลไทย-ข่าวทำเนียบรัฐบาล-รัฐบาลไทยและ NPA พร้อมสานต่อความร่วมมือ เพิ่มศักยภาพปฏิบัติการสำรวจ/เก็บกู้ทุ่นระเบิด







                                วันพุธที่ 17 พฤษภาคม 2560                              





    361  





      พิมพ์    
     
    
















   รัฐบาลไทยและ NPA พร้อมสานต่อความร่วมมือ เพิ่มศักยภาพปฏิบัติการสำรวจ/เก็บกู้ทุ่นระเบิด
 

   รัฐบาลไทยและ NPA พร้อมสานต่อความร่วมมือ เพิ่มศักยภาพปฏิบัติการสำรวจ/เก็บกู้ทุ่นระเบิด 





   วันนี้ (17 พ.ค. 2560) เวลา 13.30 น. ณ ทำเนียบรัฐบาล นายอัคเซล สตีน-นิลเซ็น (Mr. Aksel Steen - Nilsen) ผู้อำนวยการโครงการประเทศไทยและกัมพูชา พร้อมเจ้าหน้าที่สำรวจ/เก็บกู้ระเบิดสตรีขององค์การความช่วยเหลือแห่งประชาชนชาวนอร์เวย์ (Norwegian People's Aid: NPA) เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี

พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญของการสนทนา ดังนี้

นายกรัฐมนตรีกล่าว ในนามของรัฐบาลและประชาชนชาวไทยต้อนรับผู้อำนวยการโครงการฯและคณะ โดยไทยกับ NPA ประเทศนอร์เวย ถือเป็นมิตรที่ใกล้ชิดและยาวนานที่สุดกว่า 18 ปีของไทย ในด้านการปฏิบัติการทุ่นระเบิด

ในโอกาสนี้ นายกรัฐมนตรียังได้กล่าวชื่นชมความสามารถและการเสียสละในการปฏิบัติงานสำรวจ/เก็บกู้ทุ่นระเบิดของเจ้าหน้าที่สตรี ซึ่งมีความสามารถและจิตใจที่เข้มแข็งไม่แพ้ผู้ชาย รวมทั้งชื่นชม NPA ที่ให้โอกาสและสนับสนุนสตรีได้เข้ามามีบทบาทอย่างเท่าเทียม

ทั้งนี้ ไทยขอบคุณ NPA ที่ได้ทุ่มเท และมุ่งมั่นสำรวจและเก็บกู้ทุ่นระเบิดในหลายพื้นที่ร่วมกับหน่วยงานที่เกี่ยวข้องของไทย พร้อมย้ำถึงความตั้งใจและมุ่งมั่นของรัฐบาลไทยที่จะเก็บกู้ทำลายทุ่นระเบิดให้หมดไปจากประเทศโดยเร็วที่สุด โดยนายกรัฐมนตรียินดีที่เห็นทุกภาคส่วนที่เกี่ยวข้องมีความร่วมมืออันดีและดำเนินไปอย่างต่อเนื่อง

ด้านผู้อำนวยการโครงการฯขอบคุณนายกรัฐมนตรีที่สละเวลาให้เข้าพบ พร้อมแนะนำเจ้าหน้าที่สำรวจ/เก็บกู้ระเบิดสตรี จาก 4 ประเทศอาเซียน ได้แก่ ไทย กัมพูชา เมียนมา และลาว ทั้งนี้ NPA ชื่นชมความพยายามและความมุ่งมั่นของรัฐบาลในการปฏิบัติงานสำรวจ/เก็บกู้ทุ่นระเบิด พร้อมยืนยันเจตนารมย์ที่จะสานต่อความร่วมมือ และพร้อมที่จะสนับสนุนไทยต่อไป
 
******************************
  



ที่มา : http://www.thaigov.go.th/news/contents/details/3796