รัฐบาลไทย-ข่าวทำเนียบรัฐบาล-นายกฯ เตือนประชาชนระมัดระวังพายุฝนฟ้าคะนองรุนแรง พร้อมสั่งกำชับทุกพื้นที่เร่งช่วยเหลือผู้ประสบภัยน้ำท่วมฉับพลันและซ่อมแซมบ้านเรือนที่เสียหาย ย้ำ กทม.วางแผนรับมือปัญหาจราจรและต้นไม้ใหญ่หักโค่น  







                                วันศุกร์ที่ 19 พฤษภาคม 2560                              





    345  





      พิมพ์    
     
    
















   นายกฯ เตือนประชาชนระมัดระวังพายุฝนฟ้าคะนองรุนแรง พร้อมสั่งกำชับทุกพื้นที่เร่งช่วยเหลือผู้ประสบภัยน้ำท่วมฉับพลันและซ่อมแซมบ้านเรือนที่เสียหาย ย้ำ กทม.วางแผนรับมือปัญหาจราจรและต้นไม้ใหญ่หักโค่น  
 

   พลเอก ประยุทธ์ จันทร์โอชา นายกรัฐมนตรี ฝากเตือนพี่น้องประชาชนทั่วประเทศให้ระมัดระวังพายุฝนฟ้าคะนองที่อาจเกิดขึ้นได้ในช่วงนี้ 





วันนี้ (19 พฤษภาคม 2560) พลเอก ประยุทธ์ จันทร์โอชา นายกรัฐมนตรี ฝากเตือนพี่น้องประชาชนทั่วประเทศให้ระมัดระวังพายุฝนฟ้าคะนองที่อาจเกิดขึ้นได้ในช่วงนี้ โดยให้ปฏิบัติตามคำแนะนำของกรมอุตุนิยมวิทยาและกรมป้องกันและบรรเทาสาธารณภัย เช่น หลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรง นอกจากนี้ ยังได้สั่งการไปยังหน่วยงานในพื้นที่ให้เตรียมป้องกันปัญหาน้ำท่วมฉับพลันที่อาจเกิดขึ้นจากฝนที่ตกหนัก ส่วนพื้นที่ใดที่เกิดน้ำท่วมแล้วให้กระทรวงมหาดไทยสื่อสารกับผู้ว่าราชการจังหวัดและองค์กรปกครองส่วนท้องถิ่น เพื่อให้ระดมสรรพกำลังทั้งพลเรือน ตำรวจ ทหาร และนักศึกษาอาชีวะ ออกให้ความช่วยเหลือประชาชนที่เดือดร้อน เช่น เร่งระบายน้ำ อพยพผู้ประสบภัย มอบถุงยังชีพ หรือซ่อมแซมบ้านเรือนที่เสียหาย เป็นต้น
 
นอกจากนี้ นายกรัฐมนตรียังได้กำชับให้ผู้ว่าราชการกรุงเทพมหานคร เฝ้าติดตามสถานการณ์ฝนตกน้ำท่วมในพื้นที่กรุงเทพฯ และแก้ไขปัญหาโดยเร่งด่วนเมื่อเกิดเหตุ เพื่อให้ประชาชนได้รับความเดือดร้อนน้อยที่สุด โดยเฉพาะปัญหาการจราจรติดขัด โดยขอให้ปฏิบัติงานร่วมกับตำรวจจราจรอย่างทุ่มเทเต็มที่ พร้อมทั้งให้เจ้าหน้าที่ในแต่ละเขตและรุกขกร หรือผู้ที่มีความเชี่ยวชาญเกี่ยวกับต้นไม้ สำรวจตรวจสอบต้นไม้ใหญ่ที่มีความเสี่ยงต่อการหักโค่น และหาวิธีป้องกันไม่ให้เกิดเหตุร้าย สร้างความสูญเสียแก่ชีวิตและทรัพย์สินของประชาชนเช่นเดียวกับที่ผ่านมา



ที่มา : http://www.thaigov.go.th/news/contents/details/3879