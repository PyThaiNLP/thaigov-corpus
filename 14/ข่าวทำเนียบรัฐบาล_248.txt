รัฐบาลไทย-ข่าวทำเนียบรัฐบาล-รอง นรม. พล.ร.อ. ณรงค์ฯ เป็นประธานในพิธีเปิดนิทรรศการ “ชราชนม์คนคุณภาพกับโรงพยาบาลจุฬาลงกรณ์ สภากาชาดไทย”







                                วันจันทร์ที่ 22 พฤษภาคม 2560                              





    253  





      พิมพ์    
     
    
















   รอง นรม. พล.ร.อ. ณรงค์ฯ เป็นประธานในพิธีเปิดนิทรรศการ “ชราชนม์คนคุณภาพกับโรงพยาบาลจุฬาลงกรณ์ สภากาชาดไทย”
 

   รอง นรม. พล.ร.อ. ณรงค์ฯ เป็นประธานในพิธีเปิดนิทรรศการ “ชราชนม์คนคุณภาพกับโรงพยาบาลจุฬาลงกรณ์ สภากาชาดไทย” 





             วันนี้ (22 พฤษภาคม 2560) เวลา 09.00 น. ณ ห้องโถงกลาง ชั้น 1 อาคาร ส.ธ. โรงพยาบาลจุฬาลงกรณ์ สภากาชาดไทย พลเรือเอก ณรงค์ พิพัฒนาศัย รองนายกรัฐมนตรี เป็นประธานในพิธีเปิดนิทรรศการ “ชราชนม์คนคุณภาพกับโรงพยาบาลจุฬาลงกรณ์ สภากาชาดไทย” จัดโดย โรงพยาบาลจุฬาลงกรณ์ ร่วมกับคณะแพทยศาสตร์ จุฬาลงกรณ์มหาวิทยาลัย จัดขึ้นในระหว่างวันที่ 22 - 24 พฤษภาคม 2560
          โอกาสนี้ ศาสตราจารย์ นายแพทย์สุทธิพงศ์ วัชรสินธุ ผู้อำนวยการโรงพยาบาลจุฬาลงกรณ์ ได้กล่าวรายงานถึงวัตถุประสงค์ของการจัดงานฯ ว่า เพื่อสร้างความรู้และความเข้าใจรวมทั้งเตรียมความพร้อมเกี่ยวกับการดูแลรักษาโรคของผู้สูงวัย โดยมุ่งหวังให้ผู้สูงวัยทุกคนได้ใชัชีวิตในช่วงบั้นปลายของชีวิตอย่างมีความสุขมากที่สุด อีกทั้งได้จัดตั้ง “กองทุน ส.ธ. เพื่อผู้สูงวัย” และจัดสร้าง “อาคาร ส.ธ.” เพื่อให้เป็นศูนย์ของการดูแลผู้สูงวัยแบบบูรณาการของสภากาชาดไทย พร้อมให้คำปรึกษาเรื่องของสุขภาพผู้สูงวัยในระดับประเทศและนานาชาติอีกด้วย
          จากนั้น รองนายกรัฐมนตรีได้กล่าวเปิดงานว่า รัฐบาลตระหนักถึงความสำคัญของสถานการณ์ปัจจุบันที่ประเทศไทยมีจำนวนผู้สูงอายุเพิ่มขึ้นทุกปีอย่างต่อเนื่อง และสังคมไทยกำลังก้าวเข้าสู่สังคมผู้สูงอายุอย่างเต็มตัวภายในปี 2568 รัฐบาลเห็นความสำคัญของสถานการณ์ดังกล่าว และรู้สึกยินดีเป็นอย่างยิ่งที่โรงพยาบาลจุฬาลงกรณ์ สภากาชาดไทย และคณะแพทยศาสตร์ จุฬาลงกรณ์มหาวิทยาลัยได้สนองตอบต่อนโยบายรัฐบาลด้วยการสร้างอาคารเพื่อดูแลผู้สูงอายุแบบครบวงจร ซึ่งเปิดให้บริการฟรีอย่างเป็นทางการเมื่อปี 2558 ในวโรกาสฉลองพระชนมายุ 5 รอบ 2 เมษายน 2558  ของสมเด็จพระเทพรัตนราชสุดาฯ สยามบรมราชกุมารี ซึ่งทรงพระกรุณาโปรดเกล้าฯ พระราชทานนามอาคารนี้ว่า “อาคาร ส.ธ.” ถือได้ว่าป็นศูนย์การดูแลผู้สูงอายุแบบบูรณาการ พร้อมมีสิ่งอำนวยความสะดวกครบถ้วน และเครื่องมือแพทย์ที่ทันสมัย ตลอดจนมีคลินิกสหสาขาที่มีบทบาทสำคัญ เพื่อเป็นต้นแบบในการดูแลผู้สูงอายุแบบองค์รวม โดยเน้นการเสริมสร้างสุขภาพที่ดี พร้อมป้องกันกลุ่มอาการเฉพาะที่มักเกิดขึ้นกับผู้สูงอายุ รวมทั้งโรคเรื้อรังแบบไม่ติดต่อ เช่น  เบาหวาน ความดันโลหิตสูง และไขมันในเลือดสูง เป็นต้น
          รองนายกรัฐมนตรีได้กล่าวในตอนท้ายว่า การจัดงานครั้งนี้จึงเป็นประโยชน์อย่างยิ่งในการตรวจสุขภาพเชิงรุก พร้อมคัดกรองภาวะสุขภาพเบื้องต้นแก่ผู้สูงอายุ อีกทั้งมีการจัดเวทีเสวนาเกี่ยวกับความรู้ของโรคภัยต่าง ๆ โดยแพทย์ผู้เชี่ยวชาญเฉพาะทางสำหรับผู้สูงอายุอีกด้วย เพื่อให้ผู้สูงอายุที่มาร่วมงานนี้ได้นำความรู้ต่าง ๆ ไปปรับใช้ในการดำรงชีวิตประจำวันได้อย่างมีความสุขและเหมาะสม
          หลังจากที่รองนายกรัฐมนตรีกล่าวเปิดงานแล้ว รองนายกรัฐมนตรีและคณะได้เยี่ยมชมนิทรรศการพร้อมชมการตรวจสุขภาพและกล่าวทักทายผู้สูงอายุที่มาร่วมงานด้วยอัธยาศัยอันดี

******************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/3924