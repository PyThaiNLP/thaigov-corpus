รัฐบาลไทย-ข่าวทำเนียบรัฐบาล-รัฐบาลไทย – ลาว เดินหน้าผลักดันแผนยุทธศาสตร์เศรษฐกิจ ระยะ 5 ปี พร้อมร่วมมือกันในทุกมิติ







                                วันศุกร์ที่ 26 พฤษภาคม 2560                              





    608  













   รัฐบาลไทย – ลาว เดินหน้าผลักดันแผนยุทธศาสตร์เศรษฐกิจ ระยะ 5 ปี พร้อมร่วมมือกันในทุกมิติ
 

   รัฐบาลไทย-ลาว เดินหน้าผลักดันแผนยุทธศาสตร์เศรษฐกิจ ระยะ 5 ปี 






      นายสมคิด จาตุศรีพิทักษ์ รองนายกรัฐมนตรี นำคณะรัฐมนตรีด้านเศรษฐกิจสำคัญ ได้แก่ กระทรวงพาณิชย์ อุตสาหกรรม คมนาคม พลังงาน ท่องเที่ยวและกีฬา พร้อมหน่วยงานที่เกี่ยวข้องทั้งด้านการค้าชายแดน การเงิน การลงทุน และท่องเที่ยว นอกจากนี้ยังมีภาคเอกชน 3สถาบัน คณะนักธุรกิจรายใหญ่กว่า 30 ราย  และผู้ประกอบการเอสเอ็มอี ร่วมเดินทางเยือน สปป. ลาว อย่างเป็นทางการระหว่างวันที่ 23 - 25 พฤษภาคม 2560
     โอกาสนี้ นายสมคิด จาตุศรีพิทักษ์ รองนายกรัฐมนตรีด้านเศรษฐกิจของไทย ได้หารือเต็มคณะเพื่อกระชับความสัมพันธ์และเสริมสร้างความร่วมมือทางเศรษฐกิจกับนายสมดี  ดวงดี รองนายกรัฐมนตรีด้านเศรษฐกิจและรัฐมนตรีกระทรวงการเงิน สปป.ลาว พร้อมกับทีมเศรษฐกิจ สปป.ลาว อีกทั้งสนับสนุนการก้าวไปสู่การเป็น Battery of Asia ของสปป.ลาว และเป็น    Land Bridge เชื่อมโยงภายในอาเซียน และอาเซียนสู่ จีน ญี่ปุ่น  เกาหลีใต้ ขณะที่ฝ่ายไทย พร้อมใช้ศักยภาพสนับสนุน   ความร่วมมือด้านพลังงาน คมนาคม โลจิสติกส์ การท่องเที่ยว เกษตร อุตาหกรรม และการพัฒนา SMEs ซึ่งพลเอกประยุทธ์ จันทร์โอชา นายกรัฐมนตรี  ได้กำชับถึงนโยบายสำคัญในการเป็นหุ้นส่วนยุทธศาสตร์ทางเศรษฐกิจกับประเทศเพื่อนบ้าน หรือ กลุ่มสมาชิกCLMVT เพื่อยกระดับการค้า การลงทุนและการท่องเที่ยวในภูมิภาคอย่างมั่นคง มั่งคั่ง และยั่งยืน 
        ซึ่งในเวทีการประชุมทีมเศรษกิจระหว่างสปป.ลาวและไทยในครั้งนี้
      รองนายกรัฐมนตรี ได้เสนอแนวทางจัดทำมาสเตอร์แพลนหรือแผนยุทธศาสตร์ เศรษฐกิจสองประเทศ ระยะ 5 ปี เพื่อให้เกิดการพัฒนา สร้างโอกาส  นำไปสู่การช่วยเหลือซึ่งกันและกัน ในทุกด้าน ทั้งการค้า การลงทุน และการท่องเที่ยว ทั้งนี้มั่นใจว่าแผนยุทธศาสตร์เศรษฐกิจระยะ5ปี จะเป็นจุดเริ่มต้นของความร่วมมือครั้งสำคัญ เอื้อประโยชน์ ให้ CLMVT และเพิ่มมูลค่าการค้า ระหว่างไทย และ สปป.ลาว ขึ้นอีกเท่าตัวหรือประมาณ 1หมื่นล้านเหรียญสหรัฐ ในระยะ5ปี ด้วย
      นอกจากนี้ รองนายกรัฐมนตรีได้นำคณะเข้าเยี่ยมคารวะ นายทองลุน สีสุลิด นายกรัฐมนตรี สปป.ลาว โดยได้กล่าวถึงแนวคิดยุทธศาสตร์เศรษฐกิจ ไทย -สปป.ลาว ระยะ 5 ปี ที่ได้เสนอต่อที่ประชุมทีมเศรษฐกิจ สองฝ่าย  ซึ่งนายกรัฐมนตรี สปป.ลาว  กล่าวเห็นด้วยและพร้อมสนับสนุนความร่วมมือกับไทยจัดทำยุทธศาสตร์การค้า การลงทุน และการท่องเที่ยว ดังกล่าว
       สำหรับแผนการขับเคลื่อนได้มอบหมายให้กระทรวงการต่างประเทศประสานกับกระทรวงวางแผนการและการลงทุนของ สปป.ลาว เมื่อได้ข้อสรุปร่วมกันแล้ว จะเสนอ Master Plan ต่อการประชุม ครม.ไทย-สปป.ลาว เพื่อพิจารณาในโอกาสต่อไป
        ทั้งนี้ ไทยได้เล็งเห็นถึงความสำคัญของสปป.ลาว ที่มีความใกล้ชิดกัน แบบมิตรสหาย ที่แน่นแฟ้น ตลอดจนภูมิประเทศ  ที่มีความยาวของเส้นเขตแดนประมาณ1,810กิโลเมตร มีพื้นที่ติดต่อกับไทย 12 จังหวัด มีขนบธรรมเนียมประเพณีวัฒนธรรม วิถีชีวิตและภาษาพูดที่คล้ายคลึงกัน สามารถเข้าใจกันได้อย่างง่ายดาย โดยไม่ต้องใช้ล่ามแปล ปัจจัยที่กล่าวมาทั้งหมดนี้   จะเป็นพื้นฐานที่สำคัญ สำหรับไทยและสปป.ลาวในการต่อยอดความร่วมมือกันในทุกมิติ




ที่มา : http://www.thaigov.go.th/news/contents/details/4061