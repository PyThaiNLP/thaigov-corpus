รัฐบาลไทย-ข่าวทำเนียบรัฐบาล-นายกรัฐมนตรีกำชับ กทม.บูรณาการทุกหน่วยบรรเทาปัญหาจราจรและน้ำท่วมขัง เน้นพื้นที่ลุ่มต่ำ-ท่วมซ้ำซาก 







                                วันเสาร์ที่ 27 พฤษภาคม 2560                              





    244  





      พิมพ์    
     
    
















   นายกรัฐมนตรีกำชับ กทม.บูรณาการทุกหน่วยบรรเทาปัญหาจราจรและน้ำท่วมขัง เน้นพื้นที่ลุ่มต่ำ-ท่วมซ้ำซาก 
 

   นายกฯ กำชับ กทม.บูรณาการทุกหน่วยบรรเทาปัญหาจราจรและน้ำท่วมขัง เน้นพื้นที่ลุ่มต่ำ-ท่วมซ้ำซาก พร้อมรณรงค์ขอความร่วมมือประชาชนทิ้งขยะให้ถูกที่ ลดปริมาณสิ่งอุดตันในท่อระบายน้ำ 





วันนี้ (27 พ.ค.60) พลเอก ประยุทธ์ จันทร์โอชา นายกรัฐมนตรี กำชับให้ผู้ว่าราชการกรุงเทพมหานคร ผู้อำนวยการเขต และตำรวจจราจร บูรณาการความร่วมมือเพื่อบรรเทาปัญหาการจราจรติดขัดและน้ำท่วมขังอย่างเร่งด่วน ในช่วงที่ยังมีฝนตกหนักอย่างต่อเนื่อง โดยเฉพาะพื้นที่ลุ่มต่ำและน้ำท่วมซ้ำซากของกรุงเทพฯ เช่น ถ.รัชดาภิเษก ถ.ลาดพร้าว ถ.พหลโยธิน ฯลฯ 
“ท่านนายกฯ เน้นย้ำเรื่องการกำจัดขยะในระบบระบายน้ำ ซึ่งพบว่ายังมีปริมาณมากทำให้เป็นอุปสรรคต่อการไหลของน้ำ โดยจากนี้ไปให้ทุกหน่วยรณรงค์สร้างความเข้าใจกับพี่น้องประชาชนอย่างจริงจัง โดยปลูกฝังให้รู้จักทิ้งขยะให้ถูกที่ ไม่ทิ้งลงแม่น้ำ ลำคลอง หรือท่อระบายน้ำ และขอให้แต่ละชุมชนร่วมมือกับเจ้าหน้าที่ช่วยกันลดปริมาณขยะสิ่งอุดตันกันคนละไม้ละมือ เพื่อแก้ไขปัญหาให้รวดเร็วขึ้น”
ทั้งนี้ นายกรัฐมนตรีมีกำหนดการเดินทางไปตรวจเยี่ยมการปฏิบัติงานแก้ไขปัญหาน้ำท่วมของกรุงเทพฯ ณ สถานีสูบน้ำพระโขนง และพื้นที่ ซ.ลาซาล – แบริ่ง ในช่วงบ่ายวันจันทร์นี้ เพื่อรับฟังแนวทางการบริหารจัดการน้ำและการมีส่วนร่วมของชุมชน พร้อมทั้งจะได้มีข้อสั่งการและเร่งรัดการดำเนินงานที่สำคัญของ กทม. ต่อไป
-------------------
สำนักโฆษก



ที่มา : http://www.thaigov.go.th/news/contents/details/4072