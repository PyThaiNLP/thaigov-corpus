รัฐบาลไทย-ข่าวทำเนียบรัฐบาล-นรม.เปิดโครงการรณรงค์กำจัดลูกน้ำยุงลาย เพื่อทำให้โรคที่มียุงลายเป็นพาหะลดลง  







                                วันพฤหัสบดีที่ 23 มีนาคม 2560                              





    453  





      พิมพ์    
     
    
















   นรม.เปิดโครงการรณรงค์กำจัดลูกน้ำยุงลาย เพื่อทำให้โรคที่มียุงลายเป็นพาหะลดลง  
 

    พลเอก ประยุทธ์ จันทร์โอชา นายกรัฐมนตรีเป็นประธานเปิดกิจกรรม“กำจัดลูกน้ำยุงลาย”  





วันนี้ (22 มีนาคม 2560) เวลา 15.45 น. ณ บริเวณสนามหญ้า หน้าตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีเป็นประธานเปิดกิจกรรม“กำจัดลูกน้ำยุงลาย”
ร่วมกับ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข และนายแพทย์เจษฎา โชคดำรงสุข อธิบดีกรมควบคุมโรค ภายใต้โครงการรณรงค์ “กำจัดลูกน้ำยุงลาย
ก่อนออกกำลังกายทุกวันพุธ” ซึ่งกระทรวงสาธารณสุข ได้น้อมนำกระแสพระราชดำรัสของพระบาทสมเด็จพระปรมินทรมหาภูมิพลอดุลยเดช  เรื่อง ปัญหาไข้เลือดออก มาดำเนินการให้เกิดผลเป็นรูปธรรมอย่างต่อเนื่อง เพื่อกระตุ้นให้ประชาชนรับรู้ถึงภัยจากโรคติดต่อที่มียุงลายเป็นพาหะ และช่วยกันลดความเสี่ยงจากโรคนี้ โดยกำจัดลูกน้ำยุงลายในสถานที่ทำงาน และที่อยู่อาศัยอย่างสม่ำเสมอ

โอกาสนี้ นายกรัฐมนตรีได้ให้เกียรติเป็นตัวแทนในการกำจัดลูกน้ำยุงลาย พร้อมทั้งเป็นต้นแบบในการกำจัดลูกน้ำยุงลาย ก่อนออกกำลังกายทุกวันพุธ ด้วยการเป็นแบบให้ช่างภาพถ่ายภาพนิ่งเพื่อใช้ในการรณรงค์กิจกรรมดังกล่าว และเชิญชวนชาวไทยทั่วทุกภูมิภาคของประเทศมาร่วมกันประกาศสงครามกับยุงลาย โดยทำอย่างจริงจังให้เป็นวิถีชีวิตอย่างต่อเนื่องสัปดาห์ละหนึ่งครั้ง ไม่ให้เป็นแหล่งเพาะพันธุ์ยุง เพื่อกำจัดยุงลายที่จะทำให้โรคไข้เลือดออก โรคติดเชื้อไวรัสซิกา และโรคที่มียุงลายเป็นพาหะทุเลาลง และหมดไปจากแผ่นดินไทยให้ได้ในที่สุด

พร้อมกันนี้ นายกรัฐมนตรีได้ร่วมกิจกรรม “กำจัดลูกน้ำยุงลาย” โดยเดินนำผู้ร่วมกิจกรรมส่องไฟฉายสำรวจลูกน้ำยุงลายในภาชนะอ่างบัวรอบ ๆ บริเวณด้านหน้าตึกไทยคู่ฟ้าปล่อยปลาหางนกยูงในภาชนะอ่างบัวเพื่อเป็นการกำจัดลูกน้ำยุงลาย ที่และเป็นการลดความเสี่ยงจากโรคไข้เลือดออก

ด้านอธิบดีกรมควบคุมโรคได้กล่าวถึงมาตรการป้องกันโรคที่มียุงลายเป็นพาหะว่า จำเป็นต้องเน้นการจัดการสิ่งแวดล้อม เพื่อควบคุมแหล่งเพาะพันธุ์ยุงลายโดยความร่วมมือของทุกภาคส่วน ด้วยการใช้มาตรการหลัก 3 เก็บ 3 โรค คือ 1) เก็บบ้านให้ปลอดโปร่งไม่ให้ยุงลายอยู่อาศัย 2) เก็บขยะให้เกลี้ยงไม่ให้ยุงลายเพาะพันธุ์ 3) เก็บปิดน้ำให้มิดชิดไม่ให้ยุงลายวางไข่ ซึ่งจะช่วยป้องกัน 3 โรค ได้แก่ โรคไข้เลือดออก โรคติดต่อเชื้อไวรัสซิกา และโรคไข้ปวดข้อยุงลาย เป็นต้น

ต่อจากนั้น นายกรัฐมนตรี พร้อมด้วย พลเอก วิลาศ อรุณศรี เลขาธิการนายกรัฐมนตรีได้นำข้าราชการและเจ้าหน้าที่ทำเนียบรัฐบาลออกกำลังกายร่วมกัน โดยการอบอุ่นร่างกาย เพื่อเสริมสร้างสุขภาพร่างกายที่ดี ห่างไกลจากโรคภัยไข้เจ็บ ตลอดจนส่งผลให้เกิดการผ่อนคลาย
ลดความเครียดจากการทำงาน รวมทั้งยังทำให้มีสุขภาพจิตใจที่ดี เกิดผลดีในการดำเนินชีวิตประจำวัน โดยมี ผู้บริหารของหน่วยงานภายในทำเนียบรัฐบาล ร่วมออกกำลังกายโดยพร้อมเพรียงกัน สำหรับในสัปดาห์นี้ นายกรัฐมนตรี ได้เต้นแอโรบิก ยืดเหยียดกล้ามเนื้อ เพื่อเป็นการเสริมสร้างร่างกายให้แข็งแรงตามจังหวะเพลง ร่วมกับคณะผู้บริหารและเจ้าหน้าที่ทำเนียบรัฐบาล ประมาณ 40 นาที เพื่อกระตุ้นกล้ามเนื้อจากการทำงาน อีกทั้งช่วยเพิ่มความสามารถในการทรงตัวอีกด้วย จากนั้นนายรัฐมนตรีได้กล่าวขอบคุณทุกคนที่ได้มาออกกำลังกายร่วมกันในวันนี้ด้วย
..............................................................
กลุ่มประชาสัมพันธ์และเผยแพร่ สำนักโฆษก
 
 
 
 
 
 
 
 
 
 
 
 
 
 
 



ที่มา : http://www.thaigov.go.th/news/contents/details/2588