รัฐบาลไทย-ข่าวทำเนียบรัฐบาล-เอกอัครราชทูตเวียดนามประจำประเทศไทยเข้าเยี่ยมคารวะนายกรัฐมนตรี 







                                วันพฤหัสบดีที่ 1 มิถุนายน 2560                              





    648  





      พิมพ์    
     
    
















   เอกอัครราชทูตเวียดนามประจำประเทศไทยเข้าเยี่ยมคารวะนายกรัฐมนตรี 
 

   เอกอัครราชทูตเวียดนามประจำประเทศไทยเข้าเยี่ยมคารวะนายกรัฐมนตรี  





   วันนี้ (1 มิ.ย. 2560) เวลา 13.30 น. นายเหวียน เติ๊ด ถั่ญ (H.E. Mr. Nguyen Tat Thanh) เอกอัครราชทูตสาธารณรัฐสังคมนิยมเวียดนามประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสจะพ้นจากหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล โดยพลโทวีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้
 
นายกรัฐมนตรีกล่าวในนามของนายกรัฐมนตรีและรัฐบาลไทย รู้สึกยินดีและเป็นเกียรติที่ได้พบปะหารือกับเอกอัครราชทูตเวียดนามฯ ในวันนี้ และขอขอบคุณความร่วมมือทุกอย่างของเอกอัครราชทูตเวียดนามฯ ที่ได้ประสานความร่วมมือกับหน่วยงานของไทยจนมีความก้าวหน้าในทุกประเด็น นายกรัฐมนตรีหวังเป็นอย่างยิ่งว่าเอกอัครราชทูตเวียดนามฯจะได้ปฏิบัติงานในตำแหน่งใหม่ที่จะส่งเสริมความสัมพันธ์ระหว่างไทย-เวียดนามให้ใกล้ชิดและแน่นแฟ้นมากยิ่งขึ้น ด้านเอกอัครราชทูตเวียดนามฯ กล่าวว่า การปฏิบัติหน้าที่ในไทยถึง 3 ปี ทำให้รู้สึกว่าประเทศไทยเปรียบเสมือนบ้าน และขอขอบคุณรัฐบาลไทยที่ให้ความร่วมมือกับเวียดนามมาโดยเสมอทั้งด้านความมั่นคง การค้าและการลงทุน แรงงานการศึกษา และการท่องเที่ยว
 
นายกรัฐมนตรีกล่าวว่า ไทยและเวียดนามมีความมืออย่างใกล้ชิดมาโดยตลอด นายกรัฐมนตรีได้มีโอกาสพบปะกับนายกรัฐมนตรีของเวียดนามในหลายโอกาส นับได้ว่าเวลานี้เป็นช่วงที่ดีที่สุดของความสัมพันธ์ระหว่างไทยและเวียดนาม นายกรัฐมนตรียังได้กล่าวชื่นชมในอัธยาศัยไมตรีของนายกรัฐมนตรีเวียดนามที่มีต่อรัฐบาลและประเทศไทย ในการเพิ่มพูนความร่วมมือระหว่างกัน ไทยและเวียดนามต้องร่วมกันพัฒนาและสนับสนุนยุทธศาสตร์ซึ่งกันและกัน สำหรับการประชุมผู้นำกลุ่มความร่วมมือทางเศรษฐกิจในเอเชีย-แปซิฟิกหรือ เอเปค ซึ่งเวียดนามจะเป็นเจ้าภาพในเดือนพฤศจิกายนปีนี้ ไทยยินดีให้การสนับสนุนอย่างเต็มที่และขอให้การประชุมประสบความสำเร็จ
 
ในโอกาสนี้ นายกรัฐมนตรีได้กล่าวเชิญนายกรัฐมนตรีเวียดนามเดินทางมาเยือนประเทศไทยอย่างเป็นทางการ ในช่วงที่ไทยเป็นเจ้าภาพจัดการประชุมคณะกรรมาธิการร่วม ว่าด้วยความร่วมมือทวิภาคีไทย – เวียดนาม (JCBC) ครั้งที่ 3 ขอให้เอกอัครราชทูตฯหารือในรายละเอียดเรื่องช่วงเวลาที่เหมาะสมสำหรับการประชุม JCBC และการเยือนไทยอย่างเป็นทางการของนายกรัฐมนตรีเวียดนามกับกระทรวงการต่างประเทศต่อไป

นายกรัฐมนตรีและเอกอัครราชทูตเวียดนามฯ ยังได้หารือถึงความร่วมมือในเรื่องต่างๆ อาทิ ความร่วมมือด้านการต่อต้านการทำประมงผิดกฎหมาย เอกอัครราชทูตเวียดนามฯขอบคุณรัฐบาลไทยที่ไม่ใช้อาวุธกับเรือประมงเวียดนามที่รุกล้ำน่านน้ำไทย ด้านนายกรัฐมนตรีขอให้หน่วยงานของทั้งสองฝ่ายหารือร่วมมือกันใกล้ชิดและหาช่องทางเร่งด่วนในการประสานงานกัน รวมทั้งหาวิธีป้องกันไม่ให้เรือประมงลุกล้ำน่านน้ำของกันละกันด้วย ความร่วมมือระหว่างไทย เวียดนาม ลาว กัมพูชา และเมียนมา ทั้งสองฝ่ายเห็นพ้องกันในการสร้างความเชื่อมโยงทางด้านคมนาคมขนส่งระหว่างประเทศเหล่านี้ โดยเฉพาะทางบกและทางน้ำ เพื่อเพิ่มมูลค้าการค้า การลงทุน และการท่องเที่ยวของทุกประเทศมากยิ่งขึ้น

ความร่วมมือเรื่องแม่น้ำโขง ทั้งสองฝ่ายเห็นพ้องในการหารือร่วมกันอย่างใกล้ชิดเพื่อกำหนดวิสัยทัศน์ร่วมกันในการวางแผนและแก้ไขปัญหาในแม่น้ำโขง ความร่วมมือด้านแรงงาน นายกรัฐมนตรีกล่าวเน้นย้ำว่า รัฐบาลไทยจะดูแลแรงงานทุกประเทศอย่างดีที่สุด ขอให้แรงงานเวียดนามลงทะเบียนอย่างถูกต้องตามกฎหมายเพื่อที่จะได้รับสวัสดิการต่างๆอย่างเต็มที่
  



ที่มา : http://www.thaigov.go.th/news/contents/details/4200