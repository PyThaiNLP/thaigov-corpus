รัฐบาลไทย-ข่าวทำเนียบรัฐบาล-นายกรัฐมนตรีย้ำรัฐบาลให้ความสำคัญกับการสร้างชาวนารุ่นใหม่ เพื่อยกระดับเกษตรกรไทยให้ก้าวไปสู่เกษตรยุคดิจิทัลอย่างเต็มรูปแบบและครบวงจร 







                                วันจันทร์ที่ 26 มิถุนายน 2560                              





    2,263  





      พิมพ์    
     
    
















   นายกรัฐมนตรีย้ำรัฐบาลให้ความสำคัญกับการสร้างชาวนารุ่นใหม่ เพื่อยกระดับเกษตรกรไทยให้ก้าวไปสู่เกษตรยุคดิจิทัลอย่างเต็มรูปแบบและครบวงจร 
 

   นายกรัฐมนตรี  เป็นประธานในพิธีมอบรางวัลเกษตรกรและสถาบันเกษตรกรดีเด่นแห่งชาติ ประจำปี 2560   เพื่อยกย่องประกาศเกียรติคุณ และเผยแพร่ผลงานดีเด่นให้สาธารณชนทั่วไปได้รู้จัก ยึดถือเป็นแบบอย่างในแนวทางการปฏิบัติงานด้านการเกษตร  





วันนี้ (2 มิถุนายน 2560) เวลา  09.30 น. ณ ตึกสันติไมตรี  ทำเนียบรัฐบาล  พลเอก ประยุทธ์  จันทร์โอชา นายกรัฐมนตรี  เป็นประธานในพิธีมอบรางวัลเกษตรกรและสถาบันเกษตรกรดีเด่นแห่งชาติ ประจำปี 2560   เพื่อยกย่องประกาศเกียรติคุณ และเผยแพร่ผลงานดีเด่นให้สาธารณชนทั่วไปได้รู้จัก ยึดถือเป็นแบบอย่างในแนวทางการปฏิบัติงานด้านการเกษตร โดยมี  นางสาวชุติมา  บุณยประภัศร  รัฐมนตรีช่วยว่าการกระทรวงเกษตรและสหกรณ์  นายธีรภัทร  ประยูรสิทธิ  ปลัดกระทรวงเกษตรและสหกรณ์  นายอนันต์  สุวรรณรัตน์ อธิบดีกรมการข้าว  พร้อมด้วยผู้บริหารกระทรวงเกษตรและสหกรณ์  เกษตรกร ชาวนา  องค์กรชาวนาที่ได้รับรางวัลเกษตรกรและสถาบันเกษตรกรดีเด่นแห่งชาติ  เจ้าหน้าที่ที่เกี่ยวข้อง และสื่อมวลชนเข้าร่วมงานเป็นจำนวนมาก
         
รัฐมนตรีว่าการกระทรวงเกษตรและสหกรณ์ กล่าวรายงานว่า คณะรัฐมนตรีได้มีมติเมื่อวันที่ 23 มิถุนายน 2552 กำหนดให้วันที่ 5 มิถุนายน ของทุกปี เป็น "วันข้าวและชาวนาแห่งชาติ”  โดยมีวัตถุประสงค์เพื่อเป็นการเฉลิมพระเกียรติพระบาทสมเด็จพระปรมินทรมหาภูมิพลอดุลยเดช ที่ทรงมีต่อกิจการด้านข้าวและชาวนาของประเทศไทย อีกทั้งเพื่อให้ประชาชนได้เห็นถึงความสำคัญของข้าว ซึ่งเป็นอาหารหลักของคนไทยมาอย่างยาวนาน และเชิดชูเกียรติชาวนาในฐานะกระดูกสันหลังของชาติ ที่เป็นผู้ผลิตข้าวเลี้ยงประชาชนมาโดยตลอด รวมทั้งสร้างความภาคภูมิใจให้แก่เยาวชนผู้สืบทอดอาชีพการทำนาต่อจากบรรพบุรุษ เพื่อสร้างความมั่นคงทางอาหารให้กับประเทศ
         
โอกาสนี้ นายกรัฐมนตรีได้มอบรางวัลเกษตรกรและสถาบันเกษตรกรดีเด่นแห่งชาติ ประจำปี 2560  จำนวน 25 ราย พร้อมกล่าวแสดงความยินดีกับเกษตรกรชาวนาไทยทุกคนที่มีส่วนสำคัญในการขับเคลื่อนภาคเกษตรกรรมของไทยที่ส่งผลให้ระบบเศรษฐกิจของประเทศให้เกิดการขยายตัวและเจริญเติบโตอย่างต่อเนื่อง  ตามที่รัฐบาลได้กำหนดให้วันที่ 5 มิถุนายนของทุกปี เป็น “วันข้าวและชาวนาแห่งชาติ” เพื่อรำลึกถึงความสำคัญของข้าวที่เป็นอาหารหลักของคนไทยที่มีความผูกพันกับการดำรงชีวิตของคนไทย  ซึ่งข้าวไทยยังเป็นสินค้าส่งออกที่สร้างรายได้ด้วยเอกลักษณ์และความชำนาญจากบรรพบุรุษสู่รุ่นปัจจุบัน  ซึ่งที่ผ่านมาเราได้ใช้ภูมิปัญญาและคุณสมบัติของข้าวไทยที่มีอยู่หลายชนิด ทำอย่างไรให้ข้าวเป็นที่นิยมและเป็นที่ต้องการของผู้บริโภคทั่วโลก และจะส่งผลให้ประเทศไทยสามารถดำรงความเป็นผู้นำในด้านการผลิต และการส่งออกข้าวที่มีคุณภาพมาตรฐานเป็นที่ยอมรับในตลาดโลกมาอย่างยาวนาน
        
นายกรัฐมนตรี กล่าวว่า  รัฐบาลมีความมุ่งมั่นในการยกระดับรายได้และคุณภาพชีวิตของชาวนาและองค์กรชาวนา ให้มีความเข้มแข็ง มีขีดความสามารถในการผลิตข้าวมากขึ้น สามารถพึ่งพาตนเองได้ มีการดำเนินชีวิตแบบเศรษฐกิจพอเพียงอย่างยั่งยืน พร้อมทั้งส่งเสริมและสนับสนุนให้เกษตรกรไทยเปลี่ยนแปลงการทำการเกษตรแบบดั้งเดิมไปสู่การเกษตรสมัยใหม่ เพื่อก้าวสู่ยุคไทยแลนด์ 4.0 ด้วยการสร้างนวัตกรรมใหม่ ๆ  เกี่ยวกับการเกษตร และใช้แนวทางประชารัฐ เพื่อต้องการให้ประเทศไทยเป็นผู้นำข้าวในตลาดโลก  โดยในปี 2560  รัฐบาลมีนโยบายจัดทำโครงการภายใต้แผนการผลิตและการตลาดข้าวครบวงจร วางแผนการผลิตข้าวให้มีคุณภาพและปลอดภัยได้มาตรฐาน สอดคล้องกับความต้องการของตลาด และเป็นที่ยอมรับของผู้บริโภคทั่วโลก ได้ดำเนินนโยบายจัดทำโครงการภายใต้แผนการผลิตและการตลาดข้าวครบวงจร วางแผนการผลิตข้าวให้มีคุณภาพ สอดคล้องกับความต้องการของตลาด และเป็นที่ยอมรับของผู้บริโภคทั่วโลก โดยเน้นการเพิ่มคุณภาพ  ลดต้นทุนการผลิต  พร้อมกล่าวว่า  ในปีงบประมาณ 2560  รัฐบาลได้เร่งดำเนินการ 3 โครงการ ประกอบด้วย  1)  โครงการส่งเสริมการใช้เมล็ดพันธุ์ข้าวหอมมะลิคุณภาพดี 2) โครงการส่งเสริมการเกษตรแบบแปลงใหญ่ และ 3) โครงการส่งเสริมการผลิตข้าวอินทรีย์ ซึ่งจะส่งผลให้เกษตรกรชาวนามีรายได้เพิ่มมากขึ้น สามารถพึ่งพาตนเองได้  อีกทั้ง ดูแลเกษตรกรไทยใช้เทคโนโลยีสมัยใหม่  ทั้งนี้  เกษตรกรจะต้องมีการปรับตัวและใช้แนวทางของประชารัฐ   สร้างองค์ความรู้ใหม่ ๆ ของตนเองให้ดีขึ้น    ซึ่งรัฐบาลให้ความสำคัญในการสร้างชาวนารุ่นใหม่  โดยสนับสนุนให้เกษตรกรได้ใช้นวัตกรรมเทคโนโลยีสมัยใหม่ เพื่อให้เกิดประโยชน์สูงสุดในการทำเกษตรกรรมและพัฒนาต่อยอดการเกษตรแบบครบวงจร  เพื่อทดแทนชาวนาปัจจุบันที่มีอายุมาก  และผลิตข้าวของประเทศไทยให้เป็นไปอย่างต่อเนื่อง

 
สำหรับการจัดทำแผนยุทธศาสตร์ข้าวไทย 5  ปี (2560-2564) นั้น นายกรัฐมนตรีกล่าวว่า ได้แบ่งเป็น 8 ด้าน  ดังนี้ 1) ยุทธศาสตร์การสร้างความเข้มแข็งให้แก่ชาวนาและองค์กรชาวนา        2) ยุทธศาสตร์การควบคุมพื้นที่เพาะปลูกและปริมาณผลผลิตข้าวให้เหมาะสม  3) ยุทธศาสตร์การเพิ่มประสิทธิภาพการผลิตข้าว 4) ยุทธศาสตร์การยกระดับคุณภาพการผลิตและมาตรฐานสินค้าข้าว   5) ประเด็นยุทธศาสตร์เพิ่มประสิทธิภาพการจัดการ  ด้านระบบการจัดการการส่งสินค้าหรือโลจิสติกส์   6)  ยุทธศาสตร์พัฒนาศักยภาพและสร้างความเป็นธรรมในระบบการค้าข้าว 7) ยุทธศาสตร์สร้างค่านิยมการบริโภคข้าว   8) ยุทธศาสตร์วิจัย พัฒนา และสร้างนวัตกรรมข้าว   โดยแผนการผลิตและการตลาดข้าวครบวงจรดังกล่าวมีตั้งแต่การผลิต การประมาณการการผลิต การเก็บเกี่ยว การตลาด โดยเน้นเรื่องการผลิตที่มีคุณภาพ ลดต้นทุนการผลิต เพื่อให้เกษตรกรมีรายได้เพิ่มขึ้นจากการลดต้นทุนค่าใช้จ่าย   ในการปลูกข้าว  ซึ่งเป็นการกำหนดยุทธศาสตร์การผลิตและการค้าข้าว เพื่อสร้างสมดุลระหว่างการผลิตและการตลาดให้สอดคล้องกัน และเพื่อพัฒนาคุณภาพชีวิตชาวนาให้มีความเป็นอยู่ที่ดีขึ้น สอดรับกับแนวทางการพัฒนาประเทศไทยอย่างยั่งยืน และสร้างความเชื่อมั่นให้แก่ผู้บริโภคและผู้นำเข้าจากทั่วทุกภูมิภาคของโลก รวมทั้งเป็นการยืนยันว่าประเทศไทยจะคงความเป็นผู้นำในการผลิตและส่งออกข้าวคุณภาพเยี่ยม และเป็นผู้สร้างความมั่นคงทางอาหารของโลกอย่างยั่งยืน
                   
พร้อมกันนี้  ประธานคณะกรรมการกลางศูนย์ข้าวชุมชนระดับประเทศกล่าวนำคำปฏิญาณเนื่องในโอกาสวันข้าวและชาวนาแห่งชาติ ประจำปี 2560   จากนั้น  นายกรัฐมนตรีมอบเมล็ดพันธุ์ข้าวทรงปลูกพระราชทานแก่ประธานคณะกรรมการกลางฯ ต่อด้วยเดินเยี่ยมชมนิทรรศการเกี่ยวกับพันธุ์ข้าวและผลิตภัณฑ์ข้าว
 
*************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/4223