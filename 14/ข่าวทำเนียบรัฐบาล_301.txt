รัฐบาลไทย-ข่าวทำเนียบรัฐบาล-รองนายกรัฐมนตรีเปิดอุทยานการเรียนรู้แม่ฮ่องสอน







                                วันศุกร์ที่ 2 มิถุนายน 2560                              





    367  













   รองนายกรัฐมนตรีเปิดอุทยานการเรียนรู้แม่ฮ่องสอน
 

   ยกระดับคุณภาพการศึกษา และสร้างโอกาสการเรียนรู้อย่างเท่าเทียมแก่เยาวชน 





        วันนี้ (2 มิ.ย.60) เวลา 10.30 น. พลอากาศเอก ประจิน จั่นตอง รองนายกรัฐมนตรี เป็นประธานเปิดอุทยานการเรียนรู้แม่ฮ่องสอน ที่อาคารหมอกใหม่ อ.เมือง จ.แม่ฮ่องสอน เพื่อให้บริการวิชาการ เทคโนโลยี นวัตกรรมและเป็นพื้นที่แลกเปลี่ยนเรียนรู้แก่นักเรียน นักศึกษา เยาวชนและประชาชนในจังหวัดแม่ฮ่องสอน

     รองนายกรัฐมนตรี กล่าวชื่นชนหลายหน่วยงานที่ผลักดันจนเกิดเป็นอุทยานการเรียนรู้ แม่ฮ่องสอน สามารถต่อยอดให้เด็กได้รับการพัฒนา อุทยานการเรียนรู้ แม่ฮ่องสอนประกอบด้วยห้องสมุดมีชีวิต TK Park บริการหนังสือสื่อความรู้กว่า 3,000 รายการ พร้อมสื่อการเรียนรู้มัลติมีเดียที่หลากหลาย ห้องศูนย์ความรู้กินได้ บริการสื่อสำหรับเป็นแนวทางการประกอบอาชีพการทำมาหากินที่เหมาะสมกับพื้นที่ โดยสามารถเรียนรู้ด้วยตนเองผ่านชุดความรู้ต่าง ๆ ห้องเต้นหรือสตูดิโอ สำหรับผู้มีใจรักในการเต้นเพื่อเสริมสร้างสุขภาพที่ดีด้วยการขยับร่างกาย ห้องเด็กเป็นห้องส่งเสริมกิจกรรมส่งเสริมเสริมทักษะและการเรียนรู้สำหรับเยาวชนให้เล่นดีวยความสนุกในบรรยากาศแห่งการเรียนรู้ที่เหมาะสมกับวัย ห้องอินเทอร์เน็ตสีขาว บริการคอมพิวเตอร์ แท็บเล็ต อินเตอร์เน็ตฟรี wifi ที่ปลอดภัย โดยกลั่นกรองเว็บไซต์ที่ไม่เหมาะสม ห้องสมุดไอที ดนตรีและภาพยนตร์บริการสื่อการเรียนรู้ด้านไอที รูปแบบหนังสือนิตยสาร สื่อดิจิทัล ทั้งจากแหล่งเรียนรู้ภายนอก วงดนตรีและการจัดฉายภาพยนตร์ ลานหมอกใหม่เป็นจุดนัดพบของเด็กเยาวชนประชาชนเพื่อสร้างสรรค์กิจกรรมนันทนาการและนิทรรศการความรู้ จัดจำหน่ายสินค้าชุมชนพร้อมจัดแสดงข้อมูลผลิตภัณฑ์จากแหล่งต่าง ๆ ของจังหวัด

    ทั้งนี้ ผู้ที่สนใจสามารถติดต่อเข้าใช้บริการได้ตั้งแต่เวลา 08.30 - 21.00 ณ อุทยานการเรียนรู้แม่ฮ่องสอน ที่อาคารหมอกใหม่ อ.เมือง จ.แม่ฮ่องสอน ทุกวันไม่เว้นวันหยุดราชการ 



ที่มา : http://www.thaigov.go.th/news/contents/details/4229