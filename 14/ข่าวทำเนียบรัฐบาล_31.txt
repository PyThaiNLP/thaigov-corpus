รัฐบาลไทย-ข่าวทำเนียบรัฐบาล-คณะกรรมการสุขภาพแห่งชาติ ให้แนวคิดทุกนโยบายห่วงใยสุขภาพ (Health in All Policies)  แปลงสู่รูปธรรม 







                                วันพฤหัสบดีที่ 23 มีนาคม 2560                              





    984  





      พิมพ์    
     
    
















   คณะกรรมการสุขภาพแห่งชาติ ให้แนวคิดทุกนโยบายห่วงใยสุขภาพ (Health in All Policies)  แปลงสู่รูปธรรม 
 

   พลเรือเอก ณรงค์  พิพัฒนาศัย รองนายกรัฐมนตรี เป็นประธานการประชุมคณะกรรมการสุขภาพแห่งชาติ ร่วมกับหน่วยงานที่เกี่ยวข้อง 





วันนี้ (23 มี.ค.60) เวลา 09.30 น. ณ ห้องประชุม 301 ตึกบัญชาการ 1 ทำเนียบรัฐบาล พลเรือเอก ณรงค์  พิพัฒนาศัย รองนายกรัฐมนตรี เป็นประธานการประชุมคณะกรรมการสุขภาพแห่งชาติ ครั้งที่ 2/2560 ร่วมกับหน่วยงานที่เกี่ยวข้อง สรุปสาระสำคัญ ดังนี้

ที่ประชุมรับทราบผลการหารือเพื่อสร้างความร่วมมือกับ 6 กระทรวง (กระทรวงอุตสาหกรรม กระทรวงทรัพยากรธรรมชาติและสิ่งแวดล้อม กระทรวงสาธารณสุข กระทรวงการพัฒนาสังคมและความมั่นคงของมนุษย์ กระทรวงเกษตรและสหกรณ์ และกระทรวงมหาดไทย) ในการพัฒนาและขับเคลื่อนนโยบายสาธารณะแบบมีส่วนร่วม เพื่อให้แนวคิดทุกนโยบายห่วงใยสุขภาพ (Health in All Policies) แปลงสู่รูปธรรม และเป็นการใช้กระบวนการนโยบายสาธารณะแบบมีส่วนร่วม หนุนเสริมการขับเคลื่อนประเด็นนโยบายสาธารณะของภาคีระดับนโยบาย  โดยแนวทางการดำเนินงานต่อเนื่องหลังการปรึกษาหารือกระทรวงต่าง ๆ จะมีการประสานการดำเนินงาน ดังนี้ 1) ดำเนินการและติดตามผลการขับเคลื่อนนโยบายสาธารณะแบบมีส่วนร่วม ตามมติสมัชชาสุขภาพแห่งชาติและอื่น ๆ ที่เกี่ยวข้องร่วมกัน 2) การประสานงานการจัดเวทีเสวนาร่วมกัน (Forum) ขับเคลื่อนนโยบายสาธารณะแบบมีส่วนร่วม ระหว่างกระทรวงที่เกี่ยวข้องอย่างต่อเนื่อง เพื่อปรึกษาหารือ วางแนวทางการพัฒนาและขับเคลื่อนโยบายสาธารณะแบบมีส่วนร่วมในประเด็นที่มีความเห็นร่วมกัน

ทั้งนี้ ประเด็นนโยบายสำคัญของแต่ละกระทรวง และ สช.ที่จะนำไปสู่การหารือและดำเนินงานร่วมกันอย่างต่อเนื่อง ได้แก่ 1) อุตสาหกรรมที่เป็นมิตรกับสิ่งแวดล้อม อุตสาหกรรมในเขตเศรษฐกิจพิเศษ (กระทรวงอุตสาหกรรม) 2) การจัดการขยะชุมชนโดยการมีส่วนร่วมของทุกภาคส่วน การพัฒนาการทำงาน และแก้ไขปัญหาด้านสิ่งแวดล้อมและสุขภาพ การสนับสนุนทางนโยบายการดำเนินงานระดับพื้นที่ ให้กลไกกระทรวงระดับจังหวัดเชื่อมโยงสนับสนุนการทำงานร่วมกับกลไกเครือข่ายสมัชชาสุขภาพระดับจังหวัด เช่น การแก้ไขปัญหาหมอกควัน เป็นต้น (กระทรวงทรัพยากรธรรมชาติและสิ่งแวดล้อม) 3) การพัฒนางาน ความรู้เท่าทันด้านสุขภาพ (Health Literacy) การใช้กลไกระบบสุขภาพอำเภอ (District Health System: DHS) ร่วมขับเคลื่อนประเด็นต่าง ๆ ระดับพื้นที่ การขับเคลื่อนประเด็นเกษตรและอาหารปลอดภัย การพัฒนาสมุนไพร (กระทรวงสาธารณสุข) 4) การขับเคลื่อนการพัฒนาคุณภาพชีวิตกลุ่มเป้าหมายต่าง ๆ เช่น เด็กเยาวชน ผู้สูงอายุ คนพิการ ฯลฯ ร่วมขับเคลื่อนการพัฒนางานที่อยู่อาศัย การพัฒนา “ธรรมนูญการพัฒนาสังคม” (กระทรวงการพัฒนาสังคมและความมั่นคงของมนุษย์) 5) เกษตรและอาหารปลอดภัย การสนับสนุนทางนโยบายการดำเนินงานระดับพื้นที่ ให้กลไกกระทรวงในระดับจังหวัดเชื่อมโยงสนับสนุนการทำงานร่วมกับกลไกเครือข่ายสมัชชาสุขภาพระดับจังหวัดในประเด็นที่เกี่ยวข้อง เช่น เกษตรและอาหารปลอดภัย สุขภาวะชาวนา (กระทรวงเกษตรและสหกรณ์) และ6) ขับเคลื่อนการแก้ไขปัญหาอุบัติเหตุทางถนน  การใช้เครื่องมือการประเมินผลกระทบด้านสุขภาพ (HIA) เชิงสร้างสรรค์ จัดตั้งทีมงานร่วมหารือประเด็นที่จะมีส่วนหนุนเสริมการทำงานระหว่าง สช. และกระทรวงมหาดไทย (กระทรวงมหาดไทย)  

พร้อมกันนี้ ที่ประชุมรับทราบความคืบหน้าข้อเสนอจากคณะทำงานพัฒนาแนวทางการดำเนินงานด้านสุขภาพที่สอดคล้องกับร่างรัฐธรรมนูญแห่งราชอาณาจักรไทย พ.ศ. ....  โดย สช. ได้มีการจัดส่งข้อเสนอในเรื่องดังกล่าวไปยังผู้ที่เกี่ยวข้องแล้ว อาทิ นายกรัฐมนตรี ประธานสภานิติบัญญัติแห่งชาติ ประธานสภาขับเคลื่อนการปฏิรูปประเทศ คณะกรรมการเพื่อพิจารณากลั่นกรองเรื่องเสนอคณะกรรมการบริหารราชการแผ่นดิน ตามกรอบการปฏิรูปประเทศ ยุทธศาสตร์ชาติ และการสร้างความปรองดอง (ป.ย.ป.) รัฐมนตรีประจำสำนักนายกรัฐมนตรี (นายสุวิทย์ เมษินทรีย์) เลขาธิการคณะกรรมการพัฒนาการเศรษฐกิจและสังคมแห่งชาติ

รวมทั้ง ที่ประชุมรับทราบผลการสรรหากรรมการสุขภาพแห่งชาติที่มาจากผู้แทนองค์กรปกครองส่วนท้องถิ่น ตามมาตรา 13 (6) แทนตำแหน่งที่ว่างลง โดยคณะกรรมการสรรหาฯ ได้วินิจฉัยแล้วและมีมติให้ผู้ว่าราชการกรุงเทพมหานคร (พลตำรวจเอก อัศวิน ขวัญเมือง) ได้รับเลือกเป็นกรรมการสุขภาพแห่งชาติที่มาจากผู้แทนของผู้ว่าราชการกรุงเทพมหานคร นายกเมืองพัทยา และหัวหน้าผู้บริการองค์กรปกครองส่วนท้องถิ่นที่มีกฎหมายจัดตั้งขึ้นเป็นการเฉพาะตามมาตรา 15 (1)

นอกจากนี้ ที่ประชุมได้มีมติเห็นชอบแต่งตั้งคณะกรรมการติดตามและขับเคลื่อนมติสมัชชาสุขภาพแห่งชาติ (คมส.) ชุมใหม่ โดยมีรัฐมนตรีว่าการกระทรวงสาธารณสุข เป็นประธาน และเลขาธิการคณะกรรมการสุขภาพแหงชาติ เป็นกรรมการและเลขานุการ และให้คณะกรรมการชุดนี้ มีวาระการดำรงตำแหน่งเป็น 3 ปี นับแต่วันที่ได้รับแต่งตั้ง
 
------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/2613