รัฐบาลไทย-ข่าวทำเนียบรัฐบาล-ก.สาธารณสุข ขับเคลื่อนปฏิรูประบบสาธารณสุขรองรับอนาคตสังคมเมือง ผู้สูงอายุ ลดความเหลื่อมล้ำประชาชนทุกกลุ่มเข้าถึงระบบสุขภาพ 







                                วันอังคารที่ 6 มิถุนายน 2560                              





    2,200  





      พิมพ์    
     
    
















   ก.สาธารณสุข ขับเคลื่อนปฏิรูประบบสาธารณสุขรองรับอนาคตสังคมเมือง ผู้สูงอายุ ลดความเหลื่อมล้ำประชาชนทุกกลุ่มเข้าถึงระบบสุขภาพ 
 

   กระทรวงสาธารณสุข ขับเคลื่อนปฏิรูประบบสาธารณสุขรองรับอนาคตสังคมเมือง ผู้สูงอายุ ลดความเหลื่อมล้ำประชาชนทุกกลุ่มเข้าถึงระบบสุขภาพ ตั้งเป้า ประชาชนสุขภาพดี เจ้าหน้าที่มีความสุข ระบบสุขภาพยั่งยืน 





   วันนี้ (5 มิ.ย. 60)  เวลา 09.30 น. ณ ห้องสีเขียว ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการบริหารราชการแผ่นดินเชิงยุทธศาสตร์ ครั้งที่ 7/2560 ร่วมกับหน่วยงานที่เกี่ยวข้อง ซึ่งที่ประชุมได้มีการหารือในประเด็นเรื่องการขับเคลื่อนด้านสาธารณสุข โดยเฉพาะการปฏิรูประบบสาธารณสุข (MOPH 4.0) ที่กระทรวงสาธารณสุขได้มีการจัดทำแผนยุทศาสตร์ชาติด้านสาธารณสุข ระยะ 20 ปี ตามนโยบายรัฐบาลที่จะนำประเทศไทยก้าวไปสู่ไทยแลนด์ 4.0 เพื่อรองรับอนาคตที่มีความเป็นสังคมเมือง สังคมผู้สูงอายุ และลดความเหลื่อมล้ำการเข้าถึงระบบสุขภาพ โดยตั้งเป้าหมายให้ “ประชาชนสุขภาพดี เจ้าหน้าที่มีความสุข ระบบสุขภาพยั่งยืน”  โดยมีนายปิยะสกล สกลสัตยาทร รัฐมนตรีว่าการกระทรวงสาธารณสุข เข้าร่วมประชุมด้วย

ภายหลังเสร็จสิ้นการประชุม นายปิยะสกล สกลสัตยาทร รัฐมนตรีว่าการกระทรวงสาธารณสุข ได้เปิดเผยว่า กระทรวงสาธารณสุขที่ได้การดำเนินงานใน 3 ปีที่ผ่านมา มีผลงานเด่น คือ คลินิกหมอครอบครัว การบริการ จัดการผู้เจ็บป่วยฉุกเฉินวิกฤติ มีสิทธิ์ทุกที่ (UCEP) Smart citizen ลงนามความร่วมมือ 4 กระทรวง เพื่อสร้าง เด็กไทยให้เติบใหญ่มีคุณภาพ (4H: Heart Head Hand Health) และดูแลผู้สูงวัยเป็นหลักชัยของสังคม (3S: Social Security Strong) การดูแลผู้ป่วยไตเสื่อม 8 ล้านคน สามารถชะลอไตเสื่อม 7 ปี/คน เปลี่ยนไต 600 ราย/ปี ประหยัด งบประมาณได้กว่า 15,000 ล้านบาท/ปี การพัฒนางานสมุนไพร สนับสนุนการสร้างรายได้โดยสร้างเมืองสมุนไพร ต้นแบบ (Herbal city) จำนวน 13 แห่ง โรงงานผลิตยาสมุนไพรผ่าน GMP 46 แห่ง ส่งเสริมการใช้ยาสมุนไพรให้เป็น First Line Drug เพื่อเพิ่มมูลค่าทางเศรษฐกิจ ลดการนำเข้ายาจากต่างประเทศ ลดขั้นตอนการออกใบอนุญาตให้มีความสะดวก รวดเร็ว เพื่ออำนวยความสะดวกในการประกอบธุรกิจให้ รวดเร็วมากขึ้น ยุติการถ่ายทอดเชื้อ HIV และซิฟิลิสจากแม่สู่ลูก โดยเป็นประเทศแรกของเอเชียและประเทศที่สอง ของโลก และเป็นผู้นำกลุ่มประเทศ G77 เสนอวาระการดื้อยาต้านจุลชีพ ลดจำนวนผู้เสียชีวิตจากการติดเชื้อดื้อยา ภายใต้กรอบยุทธศาสตร์โลก “Global Action Plan on AMR” และส่งเสริมการใช้ยาอย่างมีเหตุผล (Rational Drug Use Hospital: RDU) ในโรงพยาบาล 772 แห่งทั่วประเทศ สำหรับการดำเนินงานในระยะ 1 ปี 4 เดือนที่เหลือ กระทรวงสาธารณสุขมุ่งมั่นปฏิรูประบบสาธารณสุข เพื่อตอบสนองนโยบายรัฐบาล 10 ประเด็นสำคัญ ด้วยยุทธศาสตร์ 3 เครื่องยนต์ ได้แก่ 1) ลดความเหลื่อมล้ำ สร้างความมั่นคง (Inclusive Growth Engine) 2) ขับเคลื่อนเศรษฐกิจ สร้างความมั่งคั่ง (Productive Growth Engine) 3) สร้างสมดุลในการพัฒนาให้เกิดความยั่งยืน (Green Growth Engine) ดังนี้

1. Inclusive Growth Engine เน้นหนักใน 6 ประเด็นสำคัญ ได้แก่ 1.1 Smart citizen ต่อยอดจากการลงนามความร่วมมือ 4 กระทรวง ให้ความสำคัญกับเด็กและผู้สูงอายุ และเตรียมออกระเบียบสำนักนายกฯ ที่จะสร้างคณะกรรมการพัฒนาคุณภาพชีวิตระดับอำเภอ (District health board: DHB) ในการขับเคลื่อนนโยบายนี้ 1.2 การปฏิรูประบบบริการปฐมภูมิ โดยมีแพทย์เวชศาสตร์ครอบครัวดูแลประชาชนในระดับตำบล ภายใน 10 ปี เพิ่มงบประมาณสร้างแรงจูงใจสำหรับแพทย์เวชศาสตร์ครอบครัว 150 บาท/ประชากร 1.3 การพัฒนาระบบบริการ โดยเน้นการใช้เทคโนโลยีเพื่อเพิ่มประสิทธิภาพ ลดค่าใช้จ่ายและกระจายไปสู่ทุก ภูมิภาคของประเทศเพื่อให้ประชาชนทุกคนได้เข้าถึง โดยเน้น 3 เรื่องที่สำคัญ คือ 1) การเปลี่ยนอวัยวะ (Organ Transplant) 2) การผ่าตัดแบบ Minimal invasive surgery 3) การดูแลผู้ป่วยแบบ Intermediate care เพื่อเพิ่มประสิทธิภาพการใช้เตียงในโรงพยาบาลชุมชน และเตรียมผู้ป่วยกลับสู่ชุมชน 1.4 การต่อยอด Long term care โดยเพิ่มกลุ่มเป้าหมายให้มากขึ้น 1.5 การดูแลผู้ป่วยเจ็บป่วยฉุกเฉินวิกฤติ มีสิทธิทุกที่ (UCEP) โดยเน้นการพัฒนาห้องฉุกเฉินและระบบส่งต่อ ให้มีคุณภาพ โดยมีแพทย์เวชศาสตร์ฉุกเฉินดูแลผู้ป่วยที่ห้องฉุกเฉิน 1.6 ศูนย์ปฏิบัติการฉุกเฉินด้านการแพทย์และสาธารณสุข คือ การสร้าง war room เพื่อรองรับงานด้าน สาธารณสุขฉุกเฉินและภัยพิบัติต่าง ๆ ป้องกันและควบคุมโรคระบาดที่จะแพร่เข้ามาสู่ประเทศไทย

2. Productive Growth Engine เน้นหนักใน 3 ประเด็นสำคัญ ได้แก่ 2.1 อุตสาหกรรมการแพทย์ครบวงจร ให้ความสำคัญในการพัฒนา Product Hub, Wellness Hub และ Medical Hub เพื่อสร้างมูลค่าทางเศรษฐกิจให้กับประเทศ 2.2 การเพิ่มประสิทธิภาพการขึ้นทะเบียนและใบอนุญาต เพื่อเชื่อมผู้ประกอบการในการธุรกิจให้รวดเร็วมากขึ้น 2.3 การพัฒนาเขตสุขภาพพิเศษ งานสาธารณสุขชายแดน งานสาธารณสุขทางทะเลและเกาะ และเขต เศรษฐกิจพิเศษ ภาคตะวันออก รวมถึงพื้นที่เฉพาะอื่น ๆ
 
3. Green Growth Engine เน้นหนักในการพัฒนาโรงพยาบาลกระทรวงสาธารณสุข 959 แห่ง เพื่อลดมลพิษ ลดการใช้พลังงาน ลดภาวะโรคร้อน นอกจากนี นายกรัฐมนตรีและที่ประชุมฯ ได้เห็นชอบ 5 ข้อเสนอของกระทรวงสาธารณสุข ที่จะขับเคลื่อนให้ เกิดผลใน 1 ปี 4 เดือน ประกอบด้วย 1) การออกระเบียบสำนักนายกฯ ในการจัดตั้งคณะกรรมการพัฒนาคุณภาพชีวิตระดับอำเภอ (District Health Board: DHB) เพื่อส่งเสริมการท างานแบบประชารัฐ 2) จัดสร้างคลินิกหมอครอบครัวเขตเมือง และงบประมาณสนับสนุน 150 บาท/ประชากร เพื่อขับเคลื่อนให้ ประชาชนเข้าถึงบริการคลินิกหมอครอบครัว 3) ให้สำนักงานหลักประกันสุขภาพ กรมบัญชีกลาง และสำนักงานประกันสังคม ปรับวิธีการจ่ายเงินเพื่อ สนับสนุนและขับเคลื่อนคลินิกหมอครอบครัว one day surgery/Minimal invasive surgery 4) สร้างแรงจูงใจแพทย์ 3 สาขา (เวชศาสตร์ครอบครัว ระบาดวิทยา และเวชศาสตร์ฉุกเฉิน) โดยออก ระเบียบเงินเพิ่มสำหรับตำแหน่งที่มีเหตุพิเศษของผู้ปฏิบัติงานด้านการสาธารณสุข (พตส.) ฉบับใหม่ และ ความก้าวหน้าด้านวิชาชีพ 5) บูรณาการความร่วมมือหน่วยงานที่เกี่ยวข้องเพื่อพัฒนายุทธศาสตร์เขตสุขภาพพิเศษ
 

ขณะที่ นายกรัฐมนตรี ได้เน้นย้ำให้แปลงนโยบายต่าง ๆ ไปสู่การปฏิบัติให้ประชาชนทุกกลุ่มได้รับประโยชน์อย่างแท้จริงและสามารถเข้าถึงบริการสุขภาพและสาธารณสุข รวมถึงการดูแลป้องกันการแพร่ระบาดของโรคต่าง ๆ ที่อาจจะเข้ามาในประเทศ โดยเฉพาะบริเวณพื้นที่ติดชายแดนหรือในพื้นที่ห่างไกล พร้อมเห็นด้วยกับแนวทางของกระทรวงสาธารณสุขในการที่จะปรับปรุงสาธารณสุขของประเทศไทยให้ดีขึ้น รวมทั้งให้มีการบริหารจัดการบุคลากรด้านสาธารณสุขให้เพียงพอสำหรับการให้บริการประชาชนทุกกลุ่ม ขณะเดียวกันให้ดูแลบุคลากรด้านสาธารณสุขให้ได้รับสิทธิประโยชน์เป็นไปอย่างเหมาะสมและสอดคล้องกับภารกิจหน้าที่ในการปฏิบัติงาน ตลอดจนให้มีการติดตามประเมินผลการดำเนินงานเพื่อให้การใช้จ่ายงบประมาณเป็นไปอย่างคุ้มค่าเกิดประโยชน์สูงสุดกับประชาชนและเทศชาติ โดยไม่ก่อให้เกิดภาระงบประมาณในอนาคต อีกทั้ง ขอให้มีการแสวงหาความร่วมมือกับทุกภาคส่วน ทั้งหน่วยงานภาครัฐ เอกชน และประชาชน ในการรณรงค์ส่งเสริมให้ประชาชนทุกคนลดการใช้ถุงพลาสติกให้น้อยลง เพื่อช่วยกันลดปริมาณขยะ และบริหารจัดการขยะทุกประเภทให้เป็นไปอย่างมีประสิทธิภาพไม่ก่อให้เกิดปริมาณขยะที่ตกค้างจำนวนมากที่จะส่งผลกระทบต่อคุณภาพชีวิตและสิ่งแวดล้อมทั้งในปัจจุบันและอนาคต

ส่วนกรณีที่มีการกล่าวอ้างว่าจะยกเลิกระบบบัตรทอง หรือ โครงการหลักประกันสุขภาพ 30 บาท รักษาทุกโรคนั้น นายกรัฐมนตรี ยืนยันว่าเป็นเรื่องที่ไปไม่ได้อยู่แล้ว เพียงแต่ต้องพิจารณาว่าจะบริหารจัดการงบประมาณอย่างไรทั้งในส่วนของสาธารณสุข  สำนักงานกองทุนสนับสนุนการสร้างเสริมสุขภาพ (สสส.) และ สำนักงานหลักประกันสุขภาพแห่งชาติ (สปสช.) ให้สามารถมาบูรณาการร่วมกันให้ตรงกับเป้าหมายและความต้องการตามนโยบายของรัฐบาลปัจจุบัน
 
------------------------
กลุ่มประชาสัมพันธ์และเผยแพร่ สำนักโฆษก
ข้อมูล : กระทรวงสาธารณสุข 



ที่มา : http://www.thaigov.go.th/news/contents/details/4272