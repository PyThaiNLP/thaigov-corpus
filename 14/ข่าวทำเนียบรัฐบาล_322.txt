รัฐบาลไทย-ข่าวทำเนียบรัฐบาล-นายกรัฐมนตรีร่วมงานมหานครผลไม้เมืองจัน ย้ำรัฐบาลกำลังแก้ปัญหาการเกษตร ตั้งเป้าเป็นมหาอำนาจทางอาหาร







                                วันพฤหัสบดีที่ 8 มิถุนายน 2560                              





    1,627  





      พิมพ์    
     
    
















   นายกรัฐมนตรีร่วมงานมหานครผลไม้เมืองจัน ย้ำรัฐบาลกำลังแก้ปัญหาการเกษตร ตั้งเป้าเป็นมหาอำนาจทางอาหาร
 

   นายกรัฐมนตรีชี้ในอนาคตแก้ปัญหาการเกษตรตั้งแต่ต้นทาง  กลางทางและปลายทาง รัฐบาลพร้อมสนับสนุน อย่างเต็มที่ แต่ทุกคนต้องช่วยกันสร้างความเข้มแข็งให้กับตนเองด้วยพลังประชารัฐเป็นมหาอำนาจทางอาหารในอนาคต  





    
วันนี้  (7 มิ.ย. 60)  เวลา 13.30 น.  ณ บริเวณงาน  “มหานครผลไม้ FRUITPITAL FAIR 2017”  องค์การบริหารส่วนจังหวัดจันทบุรี  พลเอก ประยุทธ์  จันทร์โอชา นายกรัฐมนตรี และคณะ ได้เดินทางไปร่วมงาน“มหานครผลไม้ FRUITPITAL FAIR 2017”   เพื่อเยี่ยมชมผลงานของการพัฒนาเศรษฐกิจฐานรากและประชารัฐจังหวัดจันทบุรี  (บริษัทประชารัฐรักสามัคคี (วิสาหกิจเพื่อสังคม) จำกัด) และมอบใบหุ้นให้แก่ภาคส่วนต่าง ๆที่สนับสนุนตลาดประชารัฐสามัคคี  จังหวัดจันทบุรี  โดยมี นายวิทูรัช ศรีนาม ผู้ว่าราชการจังหวัดจันทบุรี  นายจอมศักดิ์ ภูติรัตน์ ประธานหอการค้าจังหวัดจันทบุรี  หัวหน้าส่วนราชการและประชาชน มารอให้การต้อนรับ

นายจอมศักดิ์ ภูติรัตน์ ประธานหอการค้าจังหวัดจันทบุรี กล่าวรายงานว่า การจัดตลาดประชารัฐ เพื่อชุมชนสร้างรายได้ให้แก่เกษตรกรไทย  โดยได้นำสินค้าทางการเกษตรของเกษตรกรนำมาจัดจำหน่ายตามโครงการตลาดประชารัฐเพื่อชุมชน กระตุ้นเศรษฐกิจฐานรากตามแนวทางประชารัฐ เพื่อเสริมสร้างความเข้มแข็ง กลไกการผลิต สนับสนุนและส่งเสริมตลาดสินค้าของชุมชน เพื่อให้เกิดการพัฒนาและบริหารชุมชน จนถึงการสร้างอาชีพใหม่ หรืออาชีพเสริม โดยการแข่งขันทางการค้า จะนำไปสู่การสร้างความเป็นชุมชนที่เข้มแข็งและยั่งยืน กระตุ้นการขับเคลื่อนเศรษฐกิจไทยเข้มแข็ง  โดยการนำผลิตภัณฑ์ที่มีคุณภาพจากชุมชน หมู่บ้าน และผลผลิตที่ได้จากโครงการตามนโยบายของรัฐทั้งมาตรการกระตุ้นเศรษฐกิจไทย

นอกจากนี้  บจ.ประชารัฐรักสามัคคีจันทบุรี (วิสาหกิจเพื่อสังคม) ยังได้สร้างโมเดลธุรกิจของตัวเอง โดยเล็งเห็นว่า "แบรนดิ้ง" เป็นสิ่งสำคัญ จึงได้สร้างแบรนด์ชื่อ "ผลจันท์" พร้อมพัฒนาช่องทางจำหน่ายหรือเอาต์เลต     พรีเมี่ยมอยู่ในห้าง อาทิ โรบินสัน  บิ๊กซี และตามแหล่งท่องเที่ยว เพื่อขับเคลื่อนโครงการประชารัฐรักสามัคคีตามแนวยุทธศาสตร์ความเข้มแข็งของประเทศที่เน้นความมั่นคง มั่งคั่งและยั่งยืน  พร้อมสร้างรายได้และเสริมความเข้มแข็งให้กับผลิตภัณฑ์ชุมชนต่อไป

โอกาสนี้  นายกรัฐมนตรีได้เดินเยี่ยมชมการผลิตผลไม้วิถีเกษตรอินทรีย์  พร้อมกล่าวกับผู้ประกอบการภายในงานว่า รัฐบาลมีความมุ่งมั่นในการยกระดับตลาดประชารัฐ ซึ่งเป็นหนึ่งในยุทธศาสตร์ของประเทศไทยคือการสร้างความเข้มแข็งภาคการผลิตทั้งหมดในภาคการเกษตร ทำให้เศรษฐกิจโดยรวมของประเทศมีความเข้มแข็งและเดินไปข้างหน้าด้วยวิสัยทัศน์ของรัฐบาลที่มีความมั่นคง มั่นคั่งและยั่งยืน ต้องมั่นคงทางอาหารและนวัตกรรม และต้องเตรียมรับสถานการณ์ภัยพิบัติต่าง ๆ อาทิ พืชการเกษตร ประมง ปศุสัตว์  ซึ่งต้องมีมาตรการลดความเสี่ยงเหล่านี้ ด้วยการสร้างความเข้มแข็ง และทุกคนจะต้องเดินหน้าไปสู่อนาคต จะต้องเป็นมหาอำนาจทางอาหารและผลไม้ที่คนทั่วโลกกินทุกวัน พร้อมเตรียมรองรับสถานการณ์ในปัจจุบันไปสู่อนาคตข้างหน้า  ในส่วนของรัฐบาลนั้นกำลังแก้ปัญหาการเกษตรตั้งแต่ต้นทางคือเกษตรกร กลางทางคือการแปรรูปและการสร้างนวัตกรรม และปลายทางคือการตลาด ซึ่งทุกคนต้องสร้างห่วงโซ่มูลค่าเพิ่มให้มากยิ่งขึ้น โดยการสร้างกลุ่ม สหกรณ์แยกประเภท   และรัฐบาลพร้อมสนับสนุน แต่ทุกคนจะต้องช่วยกันสร้างความเข้มแข็งให้กับตนเองด้วยพลังประชารัฐที่มีอยู่ 

พร้อมกันนี้ นายกรัฐมนตรีได้กล่าวถึงการแก้ปัญหาน้ำท่วมว่า รัฐบาลมีความมุ่งมั่นที่จะแก้ปัญหาเรื่องน้ำที่มีอยู่แต่ทั้งนี้ต้องใช้เวลาและงบประมาณพอสมควร และแก้ไขตามขั้นตอน หรือตาม Road Map ที่มีอยู่ ควบคู่กับกับยุทธศาสตร์ชาติ 20 ปีที่ประเทศไทยตั้งเป้าไว้ว่าจะเป็นมหาอำนาจทางอาหารในอนาคต

สำหรับการจัดงาน “มหานครผลไม้ FRUITPITAL FAIR 2017” จังหวัดจันทบุรี มีวัตถุประสงค์ขึ้นเพื่อบูรณาการการจัดงานเพื่อส่งเสริมการท่องเที่ยว  เพื่อกระตุ้นเศรษฐกิจในช่วงเทศกาลผลไม้ ประจำปี 2560 สร้างการรับรู้ความเป็นมหานครผลไม้ของภาคตะวันออก  ได้แก่  จังหวัดจันทบุรี ระยอง และตราด  หรือศูนย์กลางผลไม้เมืองร้อนของประเทศ ส่งเสริมให้มีการใช้นวัตกรรมด้านการเกษตรอินทรีย์ ทั้งด้านการผลิตและการตลาด  พร้อมเชื่อมโยงการผลิตและการตลาดผลไม้ตลอด  ซึ่งภายในงานมีกิจกรรมต่างๆ  อาทิ  การประกวดผลไม้  การจำหน่ายผลไม้อินทรีย์ปลอดภัย  การแสดงประวัติผลไม้หายาก  มหกรรมสินค้าหนึ่งตำบลหนึ่งผลิตภัณฑ์ของดีเมืองจันทร์  และการจัดนิทรรศการเฉลิมพระเกียรติฯ รัชกาลที่ 9 นิทรรศการนวัตกรรมและเทคโนโลยีการเกษตร ฯลฯ
                                                     ------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/4361