รัฐบาลไทย-ข่าวทำเนียบรัฐบาล-ที่ประชุมสภานโยบายวิจัยและนวัตกรรมแห่งชาติมีมติเห็นชอบหลักการ (ร่าง) กรอบยุทธศาสตร์การวิจัยและนวัตกรรมแห่งชาติ 20 ปี 







                                วันพุธที่ 7 มิถุนายน 2560                              





    4,328  





      พิมพ์    
     
    
















   ที่ประชุมสภานโยบายวิจัยและนวัตกรรมแห่งชาติมีมติเห็นชอบหลักการ (ร่าง) กรอบยุทธศาสตร์การวิจัยและนวัตกรรมแห่งชาติ 20 ปี 
 

   รอง นรม. พลอากาศเอก ประจินฯ เป็นประธานการประชุมสภานโยบายวิจัยและนวัตกรรมแห่งชาติ โดยที่ประชุมฯ มีมติเห็นชอบหลักการ (ร่าง) กรอบยุทธศาสตร์การวิจัยและนวัตกรรมแห่งชาติ 20 ปี  





วันนี้ (7 มิ.ย.60) เวลา 13.30 น. ณ ตึกสันติไมตรี (หลังใน) ทำเนียบรัฐบาล  พลเอก ประยุทธ์ จันทร์โอชา นายกรัฐมนตรี ได้มอบหมาย พลอากาศเอก ประจิน จั่นตอง  รองนายกรัฐมนตรี ในฐานะรองประธานสภานโยบายวิจัยและนวัตกรรมแห่งชาติ เป็นประธานการประชุมสภานโยบายวิจัยและนวัตกรรมแห่งชาติ (สวนช.) ครั้งที่ 2/2560  โดยมี คณะกรรมการสภานโยบายวิจัยและนวัตกรรมแห่งชาติ ผู้ทรงคุณวุฒิ เลขาธิการคณะกรรมการวิจัยแห่งชาติ (วช.) และเลขาธิการสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ (สวทน.)  เลขานุการร่วม เข้าร่วมประชุมด้วย ซึ่งผลการประชุมสรุปสาระสำคัญ ดังนี้
 
ที่ประชุมได้มีมติเห็นชอบในหลักการ (ร่าง) กรอบยุทธศาสตร์การวิจัยและนวัตกรรมแห่งชาติ 20 ปี (พ.ศ. 2560 – 2579) ซึ่งประกอบด้วย (1) ยุทธศาสตร์การวิจัยและนวัตกรรมเพื่อตอบโจทย์การสร้างความมั่งคั่งทางเศรษฐกิจ (2) ยุทธศาสตร์การวิจัยและนวัตกรรมเพื่อตอบโจทย์ประเด็นท้าทายทางสังคม (3) ยุทธศาสตร์การวิจัยและนวัตกรรมเพื่อตอบโจทย์การสร้างองค์ความรู้พื้นฐานของประเทศ และ (4) ยุทธศาสตร์การสร้างบุคลากร พัฒนาระบบนิเวศ และเครือข่ายการวิจัยและนวัตกรรมที่เข้มแข็ง โดยกำหนดวาระการวิจัยและนวัตกรรมเพื่อดำเนินการเร่งด่วนจำนวน 12 ประเด็น ได้แก่ (1) อาหาร เกษตร  และเทคโนโลยีชีวภาพ (2) สาธารณสุข สุขภาพและเทคโนโลยีทางการแพทย์ (3) การบริหารจัดการน้ำ (4) พลังงาน (5) การเปลี่ยนแปลงสภาพภูมิอากาศและสิ่งแวดล้อม (6) สังคมสูงวัย (7) การบริหารภาครัฐไปสู่ดิจิทัล (8) การบริการมูลค่าสูง (9) คนไทยในศตวรรษที่ 21 (10) ความเป็นเมืองและเมืองอัจฉริยะ (11) โลจิสติกส์ และ (12) สังคมไทยในศตวรรษที่ 21 พร้อมทั้งจัดทำรายละเอียดของตัวอย่างโปรแกรมตามระเบียบวาระการวิจัยและนวัตกรรมดังกล่าวเพื่อผลักดันให้เกิดผลเป็นรูปธรรม 

นอกจากนี้ ที่ประชุมได้เห็นชอบโครงการปริญญาเอกกาญจนาภิเษก (คปก.) ระยะที่ 2 (พ.ศ.2561 – 2579)  ซึ่งเป็นโครงการของรัฐที่ให้ทุนในทุกสาขาวิชา เพื่อผลิตนักวิจัยระดับปริญญาเอกและผลงานวิจัยที่มีคุณภาพสูงในมหาวิทยาลัยไทยให้ได้มาตรฐานสากล ตามที่สำนักงานกองทุนสนับสนุนการวิจัย (สกว.) เสนอ ทั้งนี้มอบหมายให้ฝ่ายเลขาและหน่วยงานที่เกี่ยวข้องไปปรับปรุงจัดทำละเอียดให้ชัดเจนโดยนำข้อสังเกตและข้อเสนอแนะของคณะกรรมการและผู้ทรงคุณวุฒิไปประกอบการพิจารณาดำเนินการเพื่อนำเสนอคณะรัฐมนตรีพิจารณาต่อไป

พร้อมทั้งที่ประชุมฯ ได้รับทราบความก้าวหน้าในการดำเนินงานตามกรอบแนวทางการส่งเสริมการวิจัยและพัฒนาด้านวิทยาศาสตร์ เทคโนโลยีและนวัตกรรม สำหรับ 5 กลุ่มอุตสาหกรรมหลักภายใต้โครงการสานพลังประชารัฐ รวมทั้งการให้สิทธิประโยชน์ทางภาษี และรับทราบรายงานความก้าวหน้าในการดำเนินงานของคณะกรรมการและคณะอนุกรรมการภายใต้สภานโยบายวิจัยและนวัตกรรมแห่งชาติ 4 คณะ ซึ่งผ่านการกลั่นกรองจากคณะกรรมการบูรณาการบริหารจัดการปฏิรูประบบวิจัยและนวัตกรรมเรียบร้อยแล้ว ประกอบด้วย (1) คณะอนุกรรมการด้านนโยบายและยุทธศาสตร์วิจัยและนวัตกรรม ซึ่งได้รายงานความก้าวหน้าในการจัดทำ (ร่าง) กรอบยุทธศาสตร์การวิจัยและนวัตกรรมแห่งชาติ 20 ปี และฝ่ายเลขานุการร่วมได้ปรับปรุง (ร่าง) กรอบยุทธศาสตร์ฯ ตามความเห็นของคณะกรรมการบูรณาการฯ เสนอให้ สวนช. พิจารณาในการประชุมครั้งนี้ (2) คณะอนุกรรมการด้านการพัฒนาบุคลากรวิจัยและนวัตกรรม ได้จัดทำ   (ร่าง) กรอบแนวคิดการพัฒนาบุคลากรวิจัยและนวัตกรรมของประเทศ (3) คณะอนุกรรมการด้านการปรับระบบงบประมาณวิจัยและนวัตกรรมแบบบูรณาการได้จัดทำกรอบแนวทางการปรับระบบงบประมาณการวิจัยและนวัตกรรมของประเทศ และ (4) คณะอนุกรรมการด้านการปรับปรุงกฎหมายและระเบียบข้อบังคับ ได้จัดทำกรอบแนวทางในการปรับปรุงหรือจัดทำกฎหมายเพื่อรองรับการปฏิรูประบบวิจัยและนวัตกรรมและกรอบแนวคิดการปรับหน่วยงานในระบบวิจัยและนวัตกรรม
  
 
--------------------
กลุ่มประชาสัมพันธ์และเผยแพร่ สำนักโฆษก
ข้อมูล: ฝ่ายเลขานุการ สภานโยบายวิจัยและนวัตกรรมแห่งชาติ
 



ที่มา : http://www.thaigov.go.th/news/contents/details/4366