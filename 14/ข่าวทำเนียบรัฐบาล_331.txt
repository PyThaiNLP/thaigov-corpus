รัฐบาลไทย-ข่าวทำเนียบรัฐบาล-นายกรัฐมนตรีย้ำการใช้จ่ายงบประมาณต้องมีการวางแผน และปฏิรูปการใช้จ่ายงบประมาณทั้งหมดให้เกิดความต่อเนื่องกับแผนพัฒนาเศรษฐกิจฯ และยุทธศาสตร์ชาติ 20 ปี







                                วันศุกร์ที่ 9 มิถุนายน 2560                              





    732  





      พิมพ์    
     
    
















   นายกรัฐมนตรีย้ำการใช้จ่ายงบประมาณต้องมีการวางแผน และปฏิรูปการใช้จ่ายงบประมาณทั้งหมดให้เกิดความต่อเนื่องกับแผนพัฒนาเศรษฐกิจฯ และยุทธศาสตร์ชาติ 20 ปี
 

   นายกรัฐมนตรีย้ำการใช้จ่ายงบประมาณต้องมีการวางแผน และปฏิรูปการใช้จ่ายงบประมาณทั้งหมดให้เกิดความต่อเนื่องกับแผนพัฒนาเศรษฐกิจฯ และยุทธศาสตร์ชาติ 20 ปี 





   วันนี้ (9 พฤษภาคม 2560) เวลา 13.40 ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีเป็นประธานการประชุมคณะกรรมการนโยบายการบริหารงานจังหวัดและกลุ่มจังหวัดแบบบูรณาการ (ก.น.จ) ครั้งที่ 2/2560 โดยมีคณะกรรมการ และผู้แทนหน่วยงานที่เกี่ยวข้อง

โอกาสนี้ นายกรัฐมนตรีได้กล่าวก่อนการประชุมว่า หลังจากร่างพระราชบัญญัติแผนงบประมาณรายจ่ายประจำปีงบประมาณ พ.ศ. 2561 ผ่านความเห็นชอบวาระแรกไปแล้วเมื่อวานนี้ โดยได้รับการชื่นชม และตอบสนองเป็นอย่างดีต่อร่าง พ.ร.บ. ฯ จากสมาชิกสภานิติบัญญัติแห่งชาติ (สนช.) และจากบุคคลภายนอก ในเรื่องของการจัดทำแผนงานงบประมาณต่าง ๆ รวมถึงการจัดสรรงบประมาณให้หน่วยงาน ในรูปแบบ  6 กลุ่มงบประมาณของรัฐบาล และงบประมาณบริหารในเชิงยุทธศาสตร์แบบบูรณาการ พร้อมกล่าวชื่นชม   และขอบคุณเจ้าหน้าที่ทุกคนที่เกี่ยวข้อง ที่ช่วยกันจัดทำร่างพระราชบัญญัติงบประมาณรายจ่ายประจำปีงบประมาณ พ.ศ. 2561 ให้เป็นไปอย่างเรียบร้อย ซึ่งแสดงให้เห็นว่าทุกคนได้พยายามแก้ไข ในเรื่องของแผนการใช้จ่ายงบประมาณที่ผ่านมา

สำหรับประเด็นข้อห่วงใยของ สนช. เรื่อง การจัดสรรงบประมาณบางอย่างยังไม่มีเพียงพอ และไม่ครบถ้วนนั้นรัฐบาลจะนำกลับมาทบทวน เพื่อให้เกิดความไว้วางใจและสร้างความน่าเชื่อถือต่อการใช้จ่ายงบประมาณให้มากที่สุด และที่สำคัญต้องวางแผน และปฏิรูปการใช้จ่ายงบประมาณทั้งหมด ให้เกิดความต่อเนื่องต่อแผนพัฒนาเศรษฐกิจและสังคมแห่งชาติ ฉบับที่ 12 13 14  และ 15 และต้องสอดคล้องกับแผนยุทธศาสตร์ชาติ 20 ปี

ทั้งนี้ นายกรัฐมนตรีได้สั่งการให้คณะกรรมการนโยบายบริหารงานจังหวัดและกลุ่มจังหวัดแบบบูรณการการ จัดทำโครงสร้างกลไกการทำงานเพื่อพิจารณาการใช้จ่ายงบประมาณใหม่ทั้งหมด เพื่อต้องการให้การใช้จ่ายงบประมาณทุกระดับมีการขับเคลื่อนอย่างมีประสิทธิภาพ โดยมอบหมายให้เลขาธิการสภาพัฒนาเศรษฐกิจและสังคมแห่งชาติ เป็นเลขาธิการคณะกรรมการชุดใหม่ พร้อมให้มีการปรับปรุงแก้ไขพระราชกฤษฏีกาต่าง ๆ ที่เกี่ยวข้อง เพื่อให้การดำเนินงานเดินหน้าต่อไปได้อย่างรวดเร็วที่สุด  อีกทั้งให้จัดทำแผนการใช้จ่ายงบประมาณระดับภาคเพิ่มขึ้น นอกเหนือจากแผนการใช้จ่ายงบประมาณระดับกลุ่มจังหวัด ซึ่งแผน ฯ ระดับจังหวัดต้องกำหนดแผนการใช้จ่ายงบประมาณจากประชาชนในพื้นที่จังหวัดเป็นหลัก โดยให้กำหนดเป้าหมายของแต่ละจังหวัด ให้เพียงพอต่อความจำเป็น ให้เกิดความเชื่อมโยงกับห่วงโซ่ต่าง ๆ เพื่อสร้างมูลค่าเพิ่มมากขึ้น ให้แต่ละภูมิภาคมีความเข้มแข็ง

ในส่วนของการจัดทำโครงสร้างกลไกการทำงานเพื่อพิจารณาการใช้จ่ายงบประมาณชุดใหม่นั้น นายกรัฐมนตรีได้สั่งการให้ดำเนินการหารือให้แล้วเสร็จภายใน 1 สัปดาห์ และหลังจากนั้นจะมีการแต่งตั้งคณะทำงานชุดใหม่ขึ้นมา และจัดให้มีการประชุมคณะรรมการฯ อีกครั้งภายใน 3 สัปดาห์เพื่อพิจารณาจัดทำข้อเสนอแผนงาน โครงการ รวมถึงหลักเกณฑ์และวิธีปฏิบัติในการบริหารงบประมาณจังหวัดต่อไป
--------------------------------------------------
  



ที่มา : http://www.thaigov.go.th/news/contents/details/4420