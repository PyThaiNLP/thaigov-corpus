รัฐบาลไทย-ข่าวทำเนียบรัฐบาล-ออท.สาธารณรัฐเช็กประจำประเทศไทยเข้าเยี่ยมคารวะนายกรัฐมนตรี ในโอกาสเข้ารับตำแหน่งใหม่







                                วันจันทร์ที่ 12 มิถุนายน 2560                              





    291  





      พิมพ์    
     
    
















   ออท.สาธารณรัฐเช็กประจำประเทศไทยเข้าเยี่ยมคารวะนายกรัฐมนตรี ในโอกาสเข้ารับตำแหน่งใหม่
 

   ออท.สาธารณรัฐเช็กประจำประเทศไทยเข้าเยี่ยมคารวะนายกรัฐมนตรี ในโอกาสเข้ารับตำแหน่งใหม่ 





   วันนี้ (12 มิ.ย. 60) เวลา 10.30 น. นายมาเร็ก ลิบชีตซกี เอกอัครราชทูตสาธารณรัฐเช็กประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสเข้ารับตำแหน่งใหม่ ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้

นายกรัฐมนตรีแสดงความยินดีต่อนายมาเร็กฯ ที่ได้รับตำแหน่ง ออท.สาธารณรัฐเช็กประจำประเทศไทย และฝากความระลึกถึงประธานาธิบดีเซมัน ซึ่งได้มีโอกาสพบปะกันในหลายโอกาส ในด้านความสัมพันธ์ทั้งสองฝ่ายยินดีที่ความสัมพันธ์ทวิภาคีไทย-สาธารณรัฐเช็กมีความราบรื่นในทุกระดับ ซึ่ง ออท. สาธารณรัฐเช็กได้ให้คำมั่นว่าจะทำงานอย่างเต็มที่เพื่อผลักดันความสัมพันธ์และความร่วมมือระหว่างทั้งสองประเทศ

ด้านเศรษฐกิจนายกรัฐมนตรียินดีที่สาธารณรัฐเช็กเป็นคู่ค้าอันดับ 1 ของไทยในยุโรปกลาง อย่างไรก็ดียังเห็นว่ามีช่องทางที่สามารถขยายการลงทุนระหว่างกันได้อีกมาก โดยไทยยินดีที่จะส่งเสริมการแลกเปลี่ยนคณะผู้แทนทางการค้า และการจัดกิจกรรมสำหรับภาคธุรกิจ โดยออท. สาธารณรัฐเช็กกล่าวว่านักธุรกิจเช็กให้ความสนใจลงทุนในอุตสาหกรรม S-Curve ของไทยในสาขาที่มีความเชี่ยวชาญ อาทิ รถไฟฟ้ารางเบา และการผลิตเตียงสำหรับโรงพยาบาล ซึ่งรัฐบาลไทยพร้อมจะอำนวยความสะดวกให้

ความร่วมมือด้านการท่องเที่ยว นายกรัฐมนตรีกล่าวว่าไทยพร้อมสนับสนุนการเปิดเส้นทางบินตรงกรุงเทพฯ-กรุงปราก ซึ่งจะเป็นประโยชน์ต่อการขยายความร่วมมือด้านการท่องเที่ยว และยินดีที่ทราบว่า แถบชายทะเลของไทยเป็นจุดหมายปลายทางด้านการท่องเที่ยวที่สำคัญของนักท่องเที่ยวเช็ก โดยโอกาสนี้ ออท.สาธารณรัฐเช็กฯ แสดงความขอบคุณนายกรัฐมนตรีที่พร้อมให้การสนับสนุนแก่นักธุรกิจเช็ก ที่เข้ามาลงทุนในกิจการโรงแรมในประเทศไทยด้วย

ด้านการทหาร นายกรัฐมนตรียินดีที่ในปีนี้รัฐมนตรีช่วยว่าการกระทรวงกลาโหมเช็ก ตอบรับคำเชิญของไทยเข้าร่วมงาน Defense and Security 2017 และขอบคุณฝ่ายเช็กที่ได้เชิญผู้แทนกองทัพอากาศไทยเข้าร่วมฝึกปฏิบัติการจำลองการบิน ณ เมืองพาดูบิเซ่ ของสาธารณรัฐเช็กประจำทุกปี

โอกาสนี้นายกรัฐมนตรียืนยันความพร้อมในการจัดการประชุมคณะกรรมาธิการร่วมว่าด้วยความร่วมมือทางเศรษฐกิจไทย-สาธารณรัฐเช็ก (JEC) ครั้งที่ 2 ซึ่งจะจัดขึ้นในเดือนสิงหาคมนี้ด้วย
**************



ที่มา : http://www.thaigov.go.th/news/contents/details/4450