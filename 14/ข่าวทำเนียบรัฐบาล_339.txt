รัฐบาลไทย-ข่าวทำเนียบรัฐบาล-รอง นรม. เป็นประธานการประชุม คณะกรรมการนโยบายบริหารจัดการแร่แห่งชาติ (คนร.) ครั้งที่ 1/2560







                                วันจันทร์ที่ 12 มิถุนายน 2560                              





    1,233  





      พิมพ์    
     
    
















   รอง นรม. เป็นประธานการประชุม คณะกรรมการนโยบายบริหารจัดการแร่แห่งชาติ (คนร.) ครั้งที่ 1/2560
 

   ที่ประชุมได้พิจารณาและมีมติเห็นชอบแผนยุทธศาสตร์ในการบริหารจัดการทรัพยากรแร่ทองคำ 





             วันนี้ (12 มิถุนายน 2560) เวลา 10.00 น. ณ ตึกสันติไมตรี (หลังใน) ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุม คณะกรรมการนโยบายบริหารจัดการแร่แห่งชาติ (คนร.) ครั้งที่ 1/2560  
          ที่ประชุมได้พิจารณาและมีมติเห็นชอบแผนยุทธศาสตร์ในการบริหารจัดการทรัพยากรแร่ทองคำ โดยกำหนดวิสัยทัศน์ในฐานะที่ประเทศไทยมีกรอบนโยบายและยุทธศาสตร์ในการบริหารจัดการทรัพยากรแร่ทองคำที่ก่อให้เกิดประโยชน์สูงสุดต่อประเทศ โดยคำนึงถึงดุลยภาพทางเศรษฐกิจ สังคม และสิ่งแวดล้อม ซึ่งมีเป้าประสงค์ให้ภาครัฐและท้องถิ่นได้รับผลประโยชน์ ตอบแทนจากประกอบกิจการเหมืองแร่ทองคำที่เหมาะสม ประชาชนในชุมชนมีส่วนร่วมในการบริหารจัดการทรัพยากรแร่ทองคำเพิ่มขึ้น และปัญหาผลกระทบจากการประกอบกิจการเหมืองแร่ทองคำลดลง ซึ่งผู้ประกอบการเหมืองแร่ทองคำมีการประกอบกิจการที่มีมาตรฐานสากล มีความรับผิดชอบต่อสังคมและชุมชน โดยสามารถอยู่ร่วมกับชุมชนได้
          ทั้งนี้ มียุทธศาสตร์การบริหารจัดการทรัพยากรแร่ทองคำ ประกอบด้วย
          1. ยุทธศาสตร์การยกระดับการจัดการ บริหารจัดการทรัพยากรแร่ทองคำ ด้านเศรษฐกิจ ด้วยการเพิ่มผลประโยชน์ตอบแทนแก่ภาครัฐและท้องถิ่น การจัดเก็บและจัดสรรผลประโยชน์ที่เหมาะสมและเป็นธรรม
          2. ยุทธศาสตร์การยกระดับการบริหารจัดการทรัพยากรแร่ทองคำ ด้านสังคมและชุมชน โดยยกระดับมาตรฐานความรับผิดชอบต่อสังคมของผู้ประกอบการและการพัฒนาอาชีพ และชีวิตความเป็นอยู่ของประชาชนในชุมชน
          3. ยุทธศาสตร์การยกระดับการบริหารจัดการทรัพยากรแร่ทองคำ ด้านสิ่งแวดล้อมและสุขภาพ โดยมีมาตรฐานการป้องกัน และแก้ไขปัญหาผลกระทบต่อสิ่งแวดล้อมและสุขภาพ รวมไปถึงการฟื้นฟูพื้นที่ที่ชัดเจน เช่นกองทุนหลักประกันและการทำประกันภัย ตลอดจนการจัดทำ Baseline Data และ Buffer Zone เพื่อป้องกันและแก้ไขปัญหาผลกระทบต่อชุมชน
รวมทั้งมีกรอบนโยบายในการบริหารจัดการทรัพยากรแร่ทองคำ จำนวน 6 ด้าน ได้แก่ ด้านการบริหารจัดการแหล่งแร่ทองคำ ด้านผลประโยชน์ตอบแทนแก่ภาครัฐและท้องถิ่น ด้านความปลอดภัย การป้องกันรักษาคุณภาพสิ่งแวดล้อม การฟื้นฟูพื้นที่ ด้านการกำกับดูแลการประกอบการ ด้านการมีส่วนร่วมของประชาชน ตลอดจนด้านความรับผิดชอบต่อสังคมและชุมชนอย่างเป็นรูปธรรม

***********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/4455