รัฐบาลไทย-ข่าวทำเนียบรัฐบาล-นายกรัฐมนตรีระบุปัญหาต่าง ๆ ไม่สามารถแก้ไขด้วยนายกรัฐมนตรีคนเดียว ต้องอาศัยคณะรัฐมนตรีข้าราชการช่วยกันแก้ไขปัญหา







                                วันอังคารที่ 13 มิถุนายน 2560                              





    173  





      พิมพ์    
     
    
















   นายกรัฐมนตรีระบุปัญหาต่าง ๆ ไม่สามารถแก้ไขด้วยนายกรัฐมนตรีคนเดียว ต้องอาศัยคณะรัฐมนตรีข้าราชการช่วยกันแก้ไขปัญหา
 

   นายกรัฐมนตรีระบุปัญหาต่าง ๆ ไม่สามารถแก้ไขด้วยนายกรัฐมนตรีคนเดียว ต้องอาศัยคณะรัฐมนตรีข้าราชการช่วยกันแก้ไขปัญหา 





   วันนี้ (13 มิถุนายน 2560) เวลา 13.50 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงการปฎิบัติหน้าที่ในตำเเหน่งนายกรัฐมนตรีว่า ล้วนเต็มไปด้วยความกังวล ทั้งเรื่องปากท้องของพี่น้องประชาชน เศรษฐกิจ การเมือง      เเละปัญหาต่าง ๆ ซึ่งปัญหาในหลายเรื่องต่าง ๆ จะให้นายกรัฐมนตรีแก้คนเดียวไม่ได้ จะต้องตั้งหน่วยงานขึ้นมาแก้ปัญหา โดยนายกรัฐมนตรีมีหน้าที่คอยสั่งการให้หน่วยงานต่าง ๆ ริเริ่มดำเนินการแก้ไขปัญหา

นายกรัฐมนตรีกล่าวต่อไปว่า การเป็นนายกรัฐมนตรีไม่ใช่เหนื่อยหรือไม่เหนื่อย แต่เป็นเรื่องของความห่วงกังวล ในทุกเรื่อง ไม่ว่าจะห่วงประชาชนผู้มีรายได้น้อย ห่วงเกษตรกรจะทำจะอยู่กันอย่างไร ห่วงเศรษฐกิจประเทศจะเป็นอย่างไร ค่าเงินบาทจะลดลง แข็งขึ้น หรืออ่อนตัว ถ้าขาดแคลนน้ำจะทำอย่างไร แม้เวลาน้ำท่วมกรุงเทพมหานคร นายกรัฐมนตรีก็กังวล เพราะนั่นคือหน้าที่ของนายกรัฐมนตรีที่ต้องกังวล โดยจะนำข้อกังวลต่าง ๆ เหล่านั้นมาสู่การปฏิบัติ ขับเคลื่อนนโยบาย โดยจะต้องทำทั้งวันนี้และทำเผื่อวันข้างหน้า โดยจะต้องคิดมาตรการลดความเสี่ยงที่จะเกิดขึ้นในอนาคต ที่จะมีมากขึ้นตามลำดับ ไม่ว่าจะเป็นเรื่องของคน สาธารณสุข รวมถึงด้านการศึกษา

“...ผมไม่อาจจะกล่าวอ้างว่าผมกังวลมากกว่าคนอื่น หรือคนอื่นอาจจะมากกว่าผม แต่ผมจะต้องนำไปสู่การปฏิบัติ กังวลแล้วนอนเฉย ๆ มันไม่ได้ ผมนำทุกปัญหามาแก้ไขทั้งหมด บางปัญหาที่เล็ก ๆ ก็ต้องให้ผู้ปฏิบัติเขาทราบ ไม่เช่นนั้น ผมคงต้องสั่งเองทั้งหมด ผมคงไม่ต้องมีรัฐมนตรี กระทรวง การเป็นรัฐบาลมันมีนายกรัฐมนตรีคนเดียวทำได้หรือไม่ มันไม่ได้หรอก การทำงานต้องทำด้วยระบบข้าราชการหลายล้านคน วันข้างหน้าถ้าจะลดข้าราชการก็ต้องสร้างความเข้มแข็งในภาคส่วนต่าง ๆ ทั้งภาคสังคม ธุรกิจ และประชาชนเข้มแข็ง เพื่อให้เขาเดินเองได้ ขณะที่รัฐบาลก็คอยดูเรื่องการกระจายรายได้ ซึ่งจะทำให้รัฐบาลเบาแรงไปเยอะ" นายกรัฐมนตรีกล่าว
------------------------------------------------



ที่มา : http://www.thaigov.go.th/news/contents/details/4499