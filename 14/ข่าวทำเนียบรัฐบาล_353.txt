รัฐบาลไทย-ข่าวทำเนียบรัฐบาล-คณะนักธุรกิจ Europe – ASEAN Business Alliance (EABA) เข้าเยี่ยมคารวะนายกรัฐมนตรี







                                วันพุธที่ 14 มิถุนายน 2560                              





    1,776  





      พิมพ์    
     
    
















   คณะนักธุรกิจ Europe – ASEAN Business Alliance (EABA) เข้าเยี่ยมคารวะนายกรัฐมนตรี
 

   คณะนักธุรกิจ Europe – ASEAN Business Alliance (EABA) เข้าเยี่ยมคารวะนายกรัฐมนตรี 





   วันนี้ (14 มิ.ย. 2560) เวลา 13.30 น. คณะนักธุรกิจ Europe – ASEAN Business Alliance (EABA) ซึ่งประกอบด้วย ผู้แทนจากบริษัทต่าง ๆ ของยุโรปจากภาคการเงินและธนาคาร สหกรณ์โคนม การเกษตร เมล็ดพันธุ์พืช ยาและเวชภัณฑ์ และเทคโนโลยีด้านความปลอดภัยในโลกไซเบอร์ เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีม่วง  ตึกไทยคู่ฟ้า  ทำเนียบรัฐบาล
 
ภายหลังการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้
 
นายกรัฐมนตรีกล่าวว่า ในนามรัฐบาลและประชาชนชาวไทยยินดีต้อนรับคณะนักธุรกิจจากบริษัทต่าง ๆ อาทิ Rabobank, East-West Seeds, Kaspersky Lab พร้อมแสดงความขอบคุณทุกบริษัทที่ได้ไว้วางใจลงทุนในประเทศไทย การพบปะกันในวันนี้นับเป็นโอกาสอันดีที่จะได้รับฟังและแลกเปลี่ยนความคิดเห็นในประเด็นต่าง ๆ เพื่อส่งเสริมความร่วมมือระหว่างกัน
 
นายกรัฐมนตรีกล่าวว่า รัฐบาลกำลังดำเนินการปฏิรูปและพัฒนาประเทศเพื่อให้รองรับกับการเปลี่ยนแปลงของโลก ภายใต้วิสัยทัศน์ มั่นคง มั่งคั่ง และยั่งยืน รวมทั้งมุ่งปรับเปลี่ยนโครงสร้างเศรษฐกิจของประเทศโดยมุ่งเน้นพัฒนาเศรษฐกิจ S-Curve และ New S-Curve ของไทย และผลักดันเศรษฐกิจไทยไปสู่เศรษฐกิจที่ขับเคลื่อนด้วยเทคโนโลยีและนวัตกรรมด้วยนโยบาย Thailand 4.0 พร้อมเชิญชวนนักธุรกิจจากยุโรปให้มาลงทุนในโครงการระเบียงเศรษฐกิจพิเศษภาคตะวันออก (Eastern Economic Corridor - EEC) ซึ่งเป็นโครงการที่รัฐบาลให้ความสําคัญ และกําลังพัฒนาให้มีความพร้อมด้านโครงสร้างพื้นฐาน ระบบโครงข่าย logistics ที่เชื่อมต่อกันทั้งทางเรือ ทางบก ทางราง และทางอากาศ เพื่อเชื่อมโยงกับเครือข่ายการคมนาคมทั่วประเทศและไปยังประเทศสมาชิกอาเซียนและประเทศในภูมิภาคเอเชีย
 
นายมาร์ค แวน บินส์เบอร์เก็น ประธานกรรมการบริหาร ธนาคาร Rabobank เนเธอร์แลนด์ หัวหน้าคณะนักธุรกิจ Europe – ASEAN Business Alliance แสดงความขอบคุณนายกรัฐมนตรีที่ได้อธิบายถึงนโยบายทางด้านเศรษฐกิจและโครงการที่น่าลงทุนของไทยให้คณะนักธุรกิจของยุโรปได้รับฟัง พร้อมชื่นชมนโยบาย Thailand 4.0 และการปรับปรุงกฎหมายต่างๆของไทยเพื่อกระตุ้นให้เกิดการลงทุนและอำนวยความสะดวกต่อการดำเนินธุรกิจในไทยให้ดียิ่งขึ้น ประธานกรรมการบริหาร ธนาคาร Rabobank เนเธอร์แลนด์ ยังเน้นย้ำว่า นโยบาย Thailand 4.0 ที่ขับเคลื่อนด้วยเทคโนโลยีและนวัตกรรม สอดคล้องกับการดำเนินธุรกิจของบริษัทจากยุโรป จึงยินดีเข้ามามีส่วนร่วมในการทำให้นโยบายนี้ประสบความสำเร็จ
 
ในโอกาสนี้ นายกรัฐมนตรีและคณะนักธุรกิจจากบริษัทชั้นนำต่าง ๆ ได้หารือและแลกเปลี่ยนความคิดเห็นในประเด็นเรื่องการเพิ่มประสิทธิภาพและยกระดับมาตรฐานการเกษตรของไทย โอกาสการลงทุนทางด้านพลังงานของบริษัทยุโรป การดำเนินธุรกิจที่คำนึงถึงสิทธิมนุษยชน ข้อห่วงกังวลเกี่ยวกับการกำหนดราคากลางยา และความต่อเนื่องของนโยบายทางเศรษฐกิจและการลงทุนของไทย ซึ่งนายกรัฐมนตรียินดีรับฟังและรับข้อพิจารณาไปหารือในรายละเอียดกับหน่วยงานที่เกี่ยวข้องต่อไป
 
ทั้งนี้ บริษัทที่เข้าเยี่ยมคารวะนายกรัฐมนตรี ได้แก่ Rabobank, East-West Seeds, Kaspersky Lab, 3M, Varines & Partners, Danone, Syngenta, Novatis, FrieslandCampina, Astrazeneca, Mead Johnson Nutrition, ABN AMRO Bank N.V. , Dredging International  และ Engie   



ที่มา : http://www.thaigov.go.th/news/contents/details/4520