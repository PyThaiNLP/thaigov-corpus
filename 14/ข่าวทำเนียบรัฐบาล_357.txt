รัฐบาลไทย-ข่าวทำเนียบรัฐบาล-ไทย-นาอูรูพร้อมร่วมมือใกล้ชิด เพื่อส่งเสริมความสัมพันธ์รอบด้านและเป็นรูปธรรม







                                วันพฤหัสบดีที่ 15 มิถุนายน 2560                              





    287  





      พิมพ์    
     
    
















   ไทย-นาอูรูพร้อมร่วมมือใกล้ชิด เพื่อส่งเสริมความสัมพันธ์รอบด้านและเป็นรูปธรรม
 

   ไทย-นาอูรูพร้อมร่วมมือใกล้ชิด เพื่อส่งเสริมความสัมพันธ์รอบด้านและเป็นรูปธรรม 





   วันนี้ (15 มิถุนายน 2560) เวลา 09.00 น. ณ ทำเนียบรัฐบาล นายบารอน ดิวาเวสี วากา (H.E. Honorable Baron Divavesi Waqa) ประธานาธิบดีสาธารณรัฐนาอูรู หารือข้อราชการกับพลเอก ประยุทธ์ จันทร์โอชา นายกรัฐมนตรี

พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญของการสนทนา ดังนี้

ทั้งสองฝ่ายยินดีที่ได้พบ พร้อมย้ำความสำคัญในการกระชับความสัมพันธ์ของทั้งสองประเทศ และพร้อมที่จะร่วมมืออย่างใกล้ชิดและให้เกิดเป็นรูปธรรมมากยิ่งขึ้น

ด้านความร่วมมือเพื่อการพัฒนา ไทยพร้อมสนับสนุนเพื่อการพัฒนาอย่างยั่งยืนในด้านที่นาอูรูต้องการ โดยทั้งสองฝ่ายเห็นพ้องว่า สาขาประมงเป็นสาขาที่ทั้งสองฝ่ายมีศักยภาพในการพัฒนา เนื่องจากไทยมีศักยภาพด้านการแปรรูปอาหารและการทำประมงอย่างยั่งยืน ในขณะที่นาอูรูมีศักยภาพในการเป็นแหล่งทรัพยากรธรรมชาติที่อุดมสมบูรณ์

นอกจากนี้ ไทยและนาอูรูยังเห็นพ้องให้มีการแลกเปลี่ยนการเยือน เพื่อเสริมสร้างความร่วมมือเพื่อการพัฒนา โดยเฉพาะด้านการอบรม ซึ่งไทยยินดีหากนาอูรูส่งผู้แทนมาเข้าร่วมการอบรมในหลักสูตรต่างๆ เพิ่มในอนาคต เพื่อให้ได้รับประโยชน์สูงสุดจากโครงการที่ไทยได้จัดเตรียมให้

ความร่วมมือด้านการสาธารณสุข ไทยยินดีให้ความช่วยเหลือในด้านการพัฒนาสาธารณสุขแก่นาอูรู โดยยินดีที่รัฐบาลนาอูรูมีการทำบันทึกความเข้าใจด้านการแพทย์กับโรงพยาบาลกรุงเทพฯ
ทั้งสองประเทศยังเห็นพ้องที่จะให้ใช้ทั้งสองประเทศเป็นฐานในการศูนย์รวมและกระจายสินค้าไปยังอาเซียนและประเทศในหมู่เกาะแปซิฟิก รวมถึงการพัฒนาความร่วมมือด้านการท่องเที่ยวที่ทั้งสองประเทศมีศักยภาพ

ด้านประธานาธิบดีนาอูรูกล่าวขอบคุณนายกรัฐมนตรีที่ให้เข้าพบในวันนี้ พร้อมย้ำว่า แม้นาอูรูจะเป็นประเทศที่มีขนาดไม่ใหญ่ แต่ให้ความสำคัญต่อมิตรภาพและความสัมพันธ์กับไทยเป็นอย่างมาก และพร้อมที่จะร่วมมือเพื่อส่งเสริมความสัมพันธ์อย่างรอบด้านกับไทยต่อไป

 
***************************
 



ที่มา : http://www.thaigov.go.th/news/contents/details/4546