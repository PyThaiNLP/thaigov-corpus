รัฐบาลไทย-ข่าวทำเนียบรัฐบาล-ประธานหอการค้าญี่ปุ่น-กรุงเทพฯ พร้อมสนับสนุนนโยบาย Thailand 4.0 และ EEC







                                วันศุกร์ที่ 16 มิถุนายน 2560                              





    368  





      พิมพ์    
     
    
















   ประธานหอการค้าญี่ปุ่น-กรุงเทพฯ พร้อมสนับสนุนนโยบาย Thailand 4.0 และ EEC
 

   ประธานหอการค้าญี่ปุ่น-กรุงเทพฯ พร้อมสนับสนุนนโยบาย Thailand 4.0 และ EEC 





   วันนี้ (16 มิ.ย. 60) เวลา 10.00 น. นายโซจิ ซาคาอิ (Mr. Soji Sakai) ประธานหอการค้าญี่ปุ่น-กรุงเทพฯ เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี เพื่อแนะนำคณะผู้บริหารชุดใหม่และหารือเกี่ยวกับนโยบายเศรษฐกิจไทย ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือดังนี้

รองนายกรัฐมนตรีแสดงความยินดีต่อการเข้ารับตำแหน่งประธานหอการค้าฯ เชื่อมั่นว่าด้วยประสบการณ์และความรู้ความสามารถของนายซาคาอิจะช่วยสนับสนุนความสัมพันธ์ไทย-ญี่ปุ่นด้านเศรษฐกิจการค้าให้แน่นแฟ้นยิ่งขึ้น

ประธานหอการค้าฯ แสดงความขอบคุณรองนายกรัฐมนตรีที่สละเวลาให้เข้าพบวันนี้ และกล่าวว่าในช่วงรับตำแหน่งได้ประกาศยืนยันที่จะให้การสนับสนุนนโยบาย Thailand 4.0 และเขตเศรษฐกิจพิเศษภาคตะวันออก (EEC) พร้อมแสดงความขอบคุณรัฐบาลไทยที่ให้การสนับสนุนการดำเนินธุรกิจของภาคเอกชนญี่ปุ่นในไทยมาโดยตลอด

โอกาสนี้รองนายกรัฐมนตรีได้กล่าวถึงการเดินทางญี่ปุ่นเมื่อต้นเดือนมิถุนายน เพื่อเข้าร่วมการประชุมคณะกรรมาธิการร่วมระดับสูงไทย-ญี่ปุ่น (High Level Joint Commission: HLJC) ครั้งที่ 3 ร่วมกับนายโยะชิฮิเดะ สึกะ (Mr. Yoshihide Suga) เลขาธิการคณะรัฐมนตรีญี่ปุ่น และได้เข้าเยี่ยมคารวะนายกรัฐมนตรีญี่ปุ่น ซึ่งในโอกาสดังกล่าวรองนายกรัฐมนตรีได้เสนอให้พิจารณานำคณะนักธุรกิจญี่ปุ่นเยือนไทยในโอกาสครบรอบ 130 ปี ความสัมพันธ์ทางการทูตไทย – ญี่ปุ่น โดยจะมีการจัดสัมมนาและศึกษาดูงานการพัฒนาเขตเศรษฐกิจภาคตะวันออก (EEC) ด้วย

ทั้งนี้ประธานหอการค้าฯ กล่าวว่าหอการค้าญี่ปุ่น-กรุงเทพฯ และองค์การส่งเสริมการค้าต่างประเทศของญี่ปุ่น (JETRO) พร้อมเชิญชวนคณะภาคเอกชนญี่ปุ่นในไทยเข้าร่วมงานดังกล่าว เพื่อแสดงถึงความเชื่อมั่นในศักยภาพของประเทศไทย และย้ำถึงความสัมพันธ์อันดีระหว่างกัน
************



ที่มา : http://www.thaigov.go.th/news/contents/details/4579