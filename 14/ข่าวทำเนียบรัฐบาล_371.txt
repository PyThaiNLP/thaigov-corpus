รัฐบาลไทย-ข่าวทำเนียบรัฐบาล-เอกอัครราชทูตมาเลเซียประจำประเทศไทยเข้าเยี่ยมคารวะนายกรัฐมนตรีในโอกาสพ้นจากหน้าที่







                                วันจันทร์ที่ 19 มิถุนายน 2560                              





    255  





      พิมพ์    
     
    
















   เอกอัครราชทูตมาเลเซียประจำประเทศไทยเข้าเยี่ยมคารวะนายกรัฐมนตรีในโอกาสพ้นจากหน้าที่
 

   เอกอัครราชทูตมาเลเซียประจำประเทศไทยเข้าเยี่ยมคารวะนายกรัฐมนตรีในโอกาสพ้นจากหน้าที่ 





   วันนี้ (19 มิ.ย. 60) เวลา 13.30 น. ดาโต๊ะ นาซีระห์ บินตี ฮุสซัยน์ (Dato’ Nazirah binti Hussain) เอกอัครราชทูตมาเลเซียประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี เนื่องในโอกาสพ้นจากหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้

นายกรัฐมนตรีแสดงความขอบคุณออท. มาเลเซียที่มีบทบาทสำคัญในการส่งเสริมความสัมพันธ์ระหว่างไทยกับมาเลเซียตลอดระยะเวลา 6 ปีที่ผ่านมา ซึ่งมีการแลกเปลี่ยนการเยือนระดับสูงและการขับเคลื่อนกลไกทวิภาคีอย่างต่อเนื่อง ทั้งสองฝ่ายยืนยันความสัมพันธ์อันดีระหว่างกัน โดยไทยและมาเลเซียจะเฉลิมฉลองครบรอบ 60 ปี ของการสถาปนาความสัมพันธ์ทางการทูตในเดือนสิงหาคมนี้ ซึ่งทั้งสองฝ่ายพร้อมร่วมกันจัดกิจกรรมต่างๆ ตลอดปีแห่งการเฉลิมฉลอง

ด้านความมั่นคง  ไทยและมาเลเซียพร้อมกระชับความร่วมมือด้านการแลกเปลี่ยนข้อมูลข่าวสารและข่าวกรอง รวมถึงการปฏิบัติการในประเด็นความมั่นคงให้แน่นแฟ้นยิ่งขึ้น ในการนี้ นายกรัฐมนตรีแสดงความขอบคุณมาเลเซียที่อำนวยความสะดวกในการพูดคุยเพื่อสันติสุขในจังหวัดชายแดนใต้ โดยหวังว่าจะได้รับการสนับสนุนจากมาเลเซียต่อไป พร้อมทั้งขอรับการสนับสนุนในการประชุมรัฐมนตรีต่างประเทศองค์การความร่วมมืออิสลาม (OIC) ที่จะจัดขึ้นในเดือนกรกฎาคมนี้ด้วย ทั้งนี้ออท. มาเลเซีย กล่าวว่าเห็นพัฒนาการในแก้ไขสถานการณ์จังหวัดชายแดนใต้ พร้อมแสดงความชื่นชมความมุ่งมั่นของไทยที่ใช้กระบวนการเจรจาโดยสันติวิธี

สำหรับการขยายเวลาทำการของด่านศุลกากรปาดังเบซาร์และด่านศุลกากรสะเดา - บูกิตกายูฮิตัม  24 ชั่วโมง และการเชื่อมโยงส่วนขยายด่านศุลกากรสะเดา – บูกิตกายูฮิตัมนั้น นายกรัฐมนตรีเห็นว่าควรกระทำอย่างค่อยเป็นค่อยไป ควบคู่กับการพิจารณาการกำหนดจุดเชื่อมโยงส่วนขยายของด่านศุลกากรสะเดา - บูกิตกายูฮิตัม เพื่อเอื้อต่อการแก้ไขปัญหาสภาพจราจรแออัดที่ด่านดังกล่าวอย่างครบวงจรและยั่งยืน

โอกาสนี้ ออท. มาเลเซีย แสดงความขอบคุณรัฐบาลไทยที่ให้การสนับสนุนการปฏิบัติหน้าที่ ในไทยอย่างดีมาโดยตลอด พร้อมยืนยันว่ามาเลเซียพร้อมให้การสนับสนุนไทยในทุกด้านเพื่อประโยชน์ของทั้งสองประเทศ และภูมิภาคอาเซียน
***********************
 
  



ที่มา : http://www.thaigov.go.th/news/contents/details/4633