รัฐบาลไทย-ข่าวทำเนียบรัฐบาล-นายกรัฐมนตรีปาฐกถาพิเศษการขับเคลื่อนไทยแลนด์ 4.0 ในภาคตะวันออกเฉียงเหนือ







                                วันพุธที่ 21 มิถุนายน 2560                              





    1,248  





      พิมพ์    
     
    
















   นายกรัฐมนตรีปาฐกถาพิเศษการขับเคลื่อนไทยแลนด์ 4.0 ในภาคตะวันออกเฉียงเหนือ
 

   รัฐบาลมีความจำเป็นที่ต้องกำหนดนโยบาย เพื่อขับเคลื่อนในหลาย ๆ ด้านของประเทศไทยให้เกิดเป็นรูปธรรม 





วันนี้ (21 มิถุนายน 2560) เวลา 09.00 น. ณ อาคารศูนย์ประชุมอเนกประสงค์กาญจนภิเษก มหาวิทยาลัยขอนแก่น พลเอก ประยุทธ์ จันทร์โอชา นายกรัฐมนตรี พร้อมคณะ ประกอบด้วย     พลเรือเอก ณรงค์ พิพัฒนาศัย รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์  
นางอรรชกา สีบุญเรือง รัฐมนตรีว่าการกระทรวงวิทยาศาตร์และเทคโนโลยี นายธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ นายสุวิทย์ เมษินทรีย์ รัฐมนตรีประจำสำนักนายกรัฐมนตรี พลเอก วิลาศ อรุณศรี เลขาธิการนายกรัฐมนตรี   ปฏิบัติราชการ ณ จังหวัดขอนแก่น  เพื่อติดตามความก้าวหน้าผลการดำเนินงานตามนโยบายของรัฐบาล พร้อมเยี่ยมชมผลงานวิจัยของมหาวิทยาลัยขอนแก่น

โอกาสนี้ นายกรัฐมนตรีได้กล่าวปาฐกถาพิเศษเรื่อง “การขับเคลื่อน ไทยแลนด์ 4.0 ในภาคตะวันออกเฉียงเหนือ” ตอนหนึ่งว่า มหาวิทยาลัยขอนแก่นเป็นมหาวิทยาลัยในส่วนภูมิภาคอับดับ
ต้น ๆ ของประเทศ ถือเป็นความภูมิใจของคนภาคอีสาน ซึ่งเป็นมหาวิทยาลัยแนวหน้าด้านการเรียนการสอน และดีเลิศทางด้านการวิจัย รวมถึงการพัฒนา ซึ่งเปิดการเรียนการสอนมากกว่า 300 หลักสูตร

สำหรับนโยบาย Thailand 4.0  นายกรัฐมนตรีกล่าวว่า รัฐบาลมีความจำเป็นที่ต้องกำหนดนโยบาย เพื่อขับเคลื่อนในหลาย ๆ ด้านของประเทศไทยให้เกิดเป็นรูปธรรม ทั้งนี้ จากกระแสการเปลี่ยนแปลงของโลกในหลาย ๆ ด้านอย่างเฉียบพลัน  ทำให้คนไทยต้องเรียนรู้ที่จะปรับเปลี่ยนตัวเองให้ทันต่อการเปลี่ยนแปลงที่เกิดขึ้น รวมถึงการการเปลี่ยนผ่านเข้าสู่ศตวรรษที่ 21  ซึ่งมีการเปลี่ยนแปลงเชิงโครงสร้าง มีโอกาส ภัยคุกคาม และข้อจำกัดมากมายเกิดขึ้น ทุกประเทศต้องปรับเปลี่ยนและพัฒนาเพื่อให้สามารถรับมือกับสถานการณ์การเปลี่ยนแปลงต่าง ๆ ที่เกิดขึ้น
สำหรับโมเดล Thailand 4.0 นายกรัฐมนตรีกล่าวว่า รัฐบาลต้องการนำประเทศไปสู่ ความมั่นคง มั่งคั่ง และยั่งยืน โดยนำหลักคิดจากบทเรียนและกับดักในอดีตมาเป็นบทเรียน บนหลักคิดของปรัชญาเศรษฐกิจพอเพียง แต่ทั้งนี้ต้องคำนึงถึงความสมดุลในเรื่องของมิติด้านสังคม สิ่งแวดล้อม และคุณค่าความเป็นมนุษย์ ไม่ใช่เน้นการพัฒนาประเทศทางเศรษฐกิจเพียงอย่างเดียว ควบคู่กับศึกษา และนำสิ่งที่ดี ๆ จากอดีตมาพิจารณาและวิเคราะห์เพื่อสร้างเป็นรูปแบบใหม่ที่เหมาะสมกับปัจจุบัน โดยผ่านกระบวนการพัฒนาที่ถูกต้อง คือ การใช้หลักปรัชญาเศรษฐกิจพอเพียงที่สมดุลระหว่างมิติในทุก ๆ ด้าน หากไม่เพียงพอก็ต้องมีการปรับเติมเสริมเข้าไป แต่เมื่อเพียงพอแล้วก็ต้องรู้จักหยุด และรู้จักแบ่งปัน รวมถึงต้องสร้างความเข้มแข็งจากภายในแทนการพึ่งพาเศรษฐกิจโลกเพียงอย่างเดียว

นายกรัฐมนตรีกล่าวว่า  Thailand 4.0  ใช้หลักปรัชญาของเศรษฐกิจพอเพียงสร้างความสมดุลตอบโจทย์ความยั่งยืนอย่างทั่วถึงไม่ทิ้งใครไว้ข้างหลัง ซึ่งเป็นการตอบโจทย์ความมั่นคงอย่างแท้จริง และสิ่งที่จะตอบโจทย์ทั้งหมดภายใต้หลักปรัชญาเศรษฐกิจพอเพียงคือ “คน” ประเทศไทยต้องเตรียมความพร้อมให้คนไทยมีความสมบูรณ์ที่มีความรู้คู่คุณธรรม มีศักดิ์ศรีความเป็นไทยอยู่ในโลกร่วมกับประชาคมโลกได้ ต้องปรับตัวให้ทันต่อการเปลี่ยนแปลงของโลกยุคใหม่ นำเทคโนโลยี นวัตกรรมมาใช้ให้เกิดประโยชน์ สร้างมูลค่าเพิ่มทำให้อุตสาหกรรมหรือเศรษฐกิจนำไปสู่ความยั่งยืน เป็นมิตรต่อสิ่งแวดล้อม เชื่อมโยงเศรษฐกิจไทยสู่สังคมโลก โดยรัฐบาลชุดนี้จะเน้นเรื่องการแก้ไขปัญหาความเหลื่อมล้ำให้ลดน้อยลง เพิ่มความเข้มแข็งให้กระจายลงสู่พื้นที่ ไม่ให้กระจุกอยู่แต่ในเมืองใหญ่ ๆ

ตอนท้ายนายกรัฐมนตรี ได้กล่าวขอบคุณประชาชนจังหวัดขอนแก่น ที่ร่วมกันตอบ 4 คำถามของนายกรัฐมตรีมากที่สุดกว่าหมื่นคน   พร้อมกล่าวชี้แจงว่า การตั้งคำถามดังกล่าวนี้ เพื่อต้องการรับทราบถึงปัญหาของประชาชนว่ามีความคิดเห็นอย่างไรต่อการเปลี่ยนแปลงประชาธิปไตย และต้องการให้ทุกคนช่วยกันตอบ เพื่อไม่ให้ถูกนำไปบิดเบือนว่านายกรัฐมนตรีตั้งคำถามแล้วไม่มีคนตอบ  เช่นเดียวกับเรื่อง ร่าง พ.ร.บ.หลักประกันสุขภาพแห่งชาติ ที่ถูกบิดเบือนว่า จะเป็นการยกเลิกโครงการ 30 บาท รักษาทุกโรค ซึ่งไม่เป็นความจริง 

นายกรัฐมนตรี ได้กล่าวถึงคดีความต่าง ๆ ที่เกิดขึ้นว่า รัฐบาลทำทุกคดีที่มีปัญหา  และไม่ได้ละเลยที่จะจับคนผิดมาลงโทษตามกฎหมาย   รัฐบาลนี้จะทำสิ่งใดก็ตาม ต้องนึกถึงความรู้สึกของทุกคน และผู้มีส่วนได้ส่วนเสีย ขอให้ทุกคนเข้าใจในการปฏิบัติหน้าที่ของทหาร อย่าพยายามสร้างความขัดแย้งกัน ต้องรักประเทศชาติให้มาก เพื่อความสงบสุขของคนไทยทุกคน 
                                           -----------------------------
กลุ่มประชาสัมพันธ์และเผยแพร่



ที่มา : http://www.thaigov.go.th/news/contents/details/4688