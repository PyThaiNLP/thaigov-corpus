รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 7/2560







                                วันศุกร์ที่ 23 มิถุนายน 2560                              





    317  





      พิมพ์    
     
    
















   รอง นรม.พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 7/2560
 

   ที่ประชุมได้พิจารณาและมีมติเห็นชอบการป้องกันปัญหาน้ำท่วมฉับพลัน 






     วันนี้ (22 มิถุนายน 2560) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 7/2560

            ที่ประชุมได้พิจารณาและมีมติเห็นชอบการป้องกันปัญหาน้ำท่วมฉับพลัน และการสำรวจโครงสร้างพื้นฐานที่กีดขวางทางระบายน้ำในจุดต่างๆ ทั้งนี้เป็นไปตามข้อสั่งการของ พลเอก ประยุทธ์ จันทร์โอชา นายกรัฐมนตรี ในการประชุมคณะรัฐมนตรี เมื่อวันที่ 2 พฤษภาคม 2560  โดยมอบหมายให้กระทรวงมหาดไทย กระทรวงคมนาคม และหน่วยงานที่เกี่ยวข้อง เร่งรัดการดำเนินการแก้ไขฟื้นฟูโครงสร้างพื้นฐานต่างๆ เช่น ถนน ทางรถไฟ และสะพานที่ได้รับความเสียหายจากอุทกภัยในพื้นที่ภาคใต้ รวมถึงให้สำรวจและดำเนินการแก้ไขปัญหาโครงสร้างพื้นฐานที่กีดขวางทางระบายน้ำในจุดต่างๆ ทั่วประเทศให้แล้วเสร็จภายในปี 2560 ซึ่งจะเป็นการเพิ่มประสิทธิภาพการระบายน้ำและป้องกันปัญหาอุทกภัยที่อาจจะเกิดขึ้นอีก โดยเฉพาะอย่างยิ่ง นายกรัฐมนตรีได้มีข้อสั่งการเพิ่มเติม ให้กรุงเทพมหานครดำเนินการแก้ไขปัญหาน้ำท่วมอย่างเป็นระบบ จากการที่นายกรัฐมนตรีได้เดินทางไปตรวจเยี่ยมการปฏิบัติงานดังกล่าวของกรุงเทพมหานคร เมื่อวันที่ 24 พฤษภาคม 2560 โดยให้กรุงเทพมหานครจัดทำแผนที่แสดงจุดน้ำท่วมในพื้นที่กรุงเทพมหานคร  ทั้ง 50 เขต ซึ่งประกอบด้วยพื้นที่สีแดงหมายถึงพื้นที่ที่น้ำท่วมหนัก พื้นที่สีเหลืองหมายถึงพื้นที่ที่มีน้ำท่วมน้อย ส่วนพื้นที่สีเขียวหมายถึงพื้นที่ที่น้ำไม่ท่วม ทั้งนี้นายกรัฐมนตรีมุ่งมั่นให้การจัดทำแผนที่ชัดเจนสามารถนำไปใช้ประกอบการจัดทำผังเมืองกรุงเทพมหานครใหม่ และมีการทำแผนขยายผังเมืองให้เป็นรูปธรรมมากขึ้น

            นอกจากนี้ เมื่อวันที่ 30 พฤษภาคม 2560 นายกรัฐมนตรีได้มีข้อสั่งการ ในการประชุมคณะรัฐมนตรีในวันดังกล่าว โดยนายกรัฐมนตรีได้แสดงความห่วงใยประชาชนที่อยู่ในภูมิภาคที่อาจได้รับผลกระทบจากกรณีน้ำท่วมในพื้นที่ที่มีความเสี่ยงต่อกรณีน้ำป่าไหลหลาก โดยได้มอบหมายให้กระทรวงมหาดไทยร่วมกับหน่วยงานที่เกี่ยวข้อง เตรียมจัดทำแผนการอพยพประชาชนให้มีความปลอดภัย รวมทั้งเตรียมพื้นที่แก้มลิงรองรับปริมาณน้ำที่จะไหลลงมาจากภาคเหนือสู่ภาคกลางของประเทศ เพื่อให้การดำเนินการแก้ไขน้ำท่วมขังในแต่ละพื้นที่มีประสิทธิภาพ ซึ่งจะส่งผลให้มีความพร้อมในการรองรับสถานการณ์ฝนตกหนักได้ดียิ่งขึ้น

****************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/4728