รัฐบาลไทย-ข่าวทำเนียบรัฐบาล-นรม. สนับสนุนการจัดงาน “อีสานเอ็กซ์โป 2017” เพื่อเป็นการสร้างรายได้และประชาสัมพันธ์สินค้าภายในกลุ่มจังหวัดทางภาคตะวันออกเฉียงเหนือให้เป็นที่รู้จักอย่างกว้างขวาง







                                วันอังคารที่ 27 มิถุนายน 2560                              





    247  





      พิมพ์    
     
    
















   นรม. สนับสนุนการจัดงาน “อีสานเอ็กซ์โป 2017” เพื่อเป็นการสร้างรายได้และประชาสัมพันธ์สินค้าภายในกลุ่มจังหวัดทางภาคตะวันออกเฉียงเหนือให้เป็นที่รู้จักอย่างกว้างขวาง
 

   นรม. สนับสนุนการจัดงาน “อีสานเอ็กซ์โป 2017” เพื่อเป็นการสร้างรายได้และประชาสัมพันธ์สินค้าภายในกลุ่มจังหวัดทางภาคตะวันออกเฉียงเหนือให้เป็นที่รู้จักอย่างกว้างขวาง 





            วันนี้ (27 มิถุนายน 2560) เวลา 9.00 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายชยาวุธ จันทร ผู้ว่าราชการจังหวัดอุดรธานี พร้อมคณะมาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การจัดงาน “อีสานเอ็กซ์โป 2017 : E-san Expo 2017” “สินค้าดี วิถีอีสาน เชื่อมธุรกิจไทยสู่สากล” ครั้งที่ 1 ระหว่างวันที่ 26 มิถุนายน 2560 - 2 กรกฎาคม 2560 ณ อาคารชาเลนเจอร์ 2 อิมแพ็คเมืองทองธานี อำเภอปากเกร็ด จังหวัดนนทบุรี
          โอกาสนี้ ผู้ว่าราชการจังหวัดอุดรธานี ได้กล่าวรายงานว่า ในปัจจุบันประเทศไทยกำลังอยู่ในช่วงเวลาแห่งการปฏิรูปประเทศครั้งสำคัญ ระบบเศรษฐกิจของประเทศไทยยังมีจุดอ่อนที่จะต้องแก้ไขในหลายด้าน ดังนั้นจึงจำเป็นต้องส่งเสริมและสร้างความเข้มแข็งให้แก่เศรษฐกิจฐานราก Local Economy เพื่อเป็นการปูทางไปสู่การส่งออกไปต่างประเทศได้อย่างเข้มแข็ง รวมถึงการสร้างพื้นฐานทางเศรษฐกิจให้สามารถขยายตัวได้อย่างต่อเนื่องและมั่นคง การจัดงาน “E-san Expo 2017” “สินค้าดี วิถีอีสาน เชื่อมธุรกิจไทยสู่สากล” ในครั้งนี้ เพื่อเป็นการส่งเสริมสนับสนุนการเพิ่มขีดความสามารถของผู้ผลิต ผู้ประกอบการวิสาหกิจขนาดกลางและขนาดย่อมให้สามารถแข่งขันได้อย่างมีประสิทธิภาพ เช่น การเพิ่มองค์ความรู้ในด้านการปรับปรุงประสิทธิภาพของกระบวนการผลิต การพัฒนาผลิตภัณฑ์ และพัฒนาการบริหารจัดการภายในองค์กร การพัฒนาผลิตภัณฑ์ การบริการ การตลาด และโอกาสในการลงทุนในต่างประเทศ ตลอดจนส่งเสริมการใช้เทคโนโลยีและนวัตกรรมในการลดต้นทุนการผลิตให้กับผู้ประกอบการ SMEs OTOP และวิสาหกิจชุมชน ตลอดจนสนับสนุนให้เกิดช่องทางการตลาดระหว่างผู้ผลิตและผู้บริโภคมากขึ้น และการทำธุรกิจจะต้องคำนึงถึงการรักษาสิ่งแวดล้อม รู้จักใช้ทรัพยากรที่มีอยู่อย่างรู้คุณค่า สร้างสมดุลระหว่างการเติบโตของธุรกิจควบคู่ไปกัยการอนุรักษ์สิ่งแวดล้อมอย่างเป็นรูปธรรม โดยการน้อมนำศาสตร์พระราชามาใช้ในการดำเนินชีวิตตามวิถีไทย
          ทั้งนี้ กิจกรรมภายในงาน E-san Expo 2017 จะเป็นการรวบรวมสินค้าและบริการคุณภาพดี จาก 5 จังหวัด ได้แก่ จังหวัดอุดรธานี จังหวัดหนองคาย จังหวัดหนองบัวลำภู จังหวัดเลย และจังหวัดบึงกาฬ มาจัดแสดงไว้ภายในงาน เพื่อเป็นการสืบสานภูมิปัญญาแดนอีสาน สร้างการรับรู้เกี่ยวกับการท่องเที่ยวแดนอีสาน รวมไปถึงการจับคู่เพื่อขยายธุรกิจของไทยไปสู่ตลาดต่างประเทศ ซึ่งประกอบไปด้วย (1) การจัดแสดงและจำหน่ายสินค้า อาทิ สุดยอดผลิตภัณฑ์เด่น สินค้า OTOP SME ผ้าและเครื่องแต่งกาย สินค้าเกษตร อัญมณี เครื่องประดับ ของใช้ของตกแต่ง สมุนไพรและความงาม (2) การออกบูธนิทรรศการแสดงถึงอัตลักษณ์ด้านอุตสาหกรรม Creative Industry แหล่งท่องเที่ยวและวิถีชุมชนของกลุ่มจังหวัดภาคตะวันเฉียงเหนือตอนบน 1 (3) การแสดงสิลปวัฒนธรรม และกิจกรรมร่วมสนุกบนเวที (4) การเจรจาธุรกิจการค้า (Business Matching) (5) สินค้า GI (6) สินค้านวัตกรรม (7) สินค้าเกษตรอินทรีย์ (8) สินค้าสมุนไพร (9) อาหารชวนชิมทั้งจากภาคอีสาน และอาหารเลิศรสจากทุกจังหวัด (10) ผู้ประกอบการค้าในประเทศที่อยู่ในกลุ่มประเทศ GMS (Greater Mekong Subregion) ที่เข้าร่วมงาน คือ จีน เวียดนาม กัมพูชา และเมียนม่า
          โดยการจัดงาน E-san Expo 2017 จะแบ่งการจัดงานออกเป็น 2 รอบ ได้แก่
                   ครั้งที่ 1 วันที่ 26 มิถุนายน - 2 กรกฎาคม 2560 ณ อาคาร อาคารชาเลนเจอร์ 2 อิมแพ็คเมืองทองธานี
                   ครั้งที่ 2 วันที่ 8 สิงหาคม - 14 สิงหาคม 2560 ณ ศูนย์การค้าเซ็นทรัลพลาซ่า จังหวัดอุดรธานี
          นอกจากนี้ ยังจะได้พบกับศิลปินดารามากมาย พร้อมทั้งการแสดงศิลปวัฒนธรรมอันถ่ายทอดเอกลักษณ์ของแต่ละภาคอย่างวิจิตรงดงาม รวมถึงมีสินค้านาทีทองราคาพิเศษ และของรางวัลต่าง ๆ อีกมากมาย
          ทั้งนี้ รัฐบาลยังคงให้ความสำคัญกับการส่งเสริมและสนับสนุนอุตสาหกรรม SMEs OTOP วิสาหกิจชุมชน และฝีมือแรงงาน ซึ่งถือเป็นสิ่งจำเป็นและมีความสำคัญอย่างยิ่งในการเพิ่มประสิทธิภาพ กระบวนการผลิต การตลาด และการสร้างโอกาสทางธุรกิจ มีการพัฒนาองค์ความรู้ ทักษะฝีมือ และเพิ่มพูนประสบการณ์ในการแข่งขันกับภูมิภาคต่าง ๆ สู่ประชาคมอาเซียนได้ ซึ่งจะส่งผลให้กลุ่มจังหวัดภาคตะวันออกเฉียงเหนือตอนบน 1 ให้มีการขยายตัวทางด้านเศรษฐกิจควบคู่ไปกับการจัดการทรัพยากรสิ่งแวดล้อม สร้างการพัฒนาประเทศไทยได้อย่าง มั่นคง มั่งคั่ง ยั่งยืน ตามแผนพัฒนาเศรษฐกิจประเทศไทย 20 ปี ต่อไปในอนาคต
          จากนั้น นายกรัฐมนตรี ได้เดินเยี่ยมชมบูธและกิจกรรมต่าง ๆ ด้วยความสนใจ พร้อมร่วมทำลาบเป็ดอุดรแจกจ่ายให้กับผู้ร่วมงานและสื่อมวลชนได้ลองชิมด้วย ทั้งนี้ นายกรัฐมนตรี แนะนำให้มีการพัฒนาและต่อยอดสินค้าเพื่อเป็นการเพิ่มมูลค่าของสินค้าให้สูงขึ้น โดยสินค้านั้นจำเป็นต้องมี STORY หรือเรื่องราวที่น่าดึงดูดใจ พร้อมกันนี้ นายกรัฐมนตรี ได้กล่าวขอบคุณทุกภาคส่วนที่ได้มีบทบาทสำคัญในการจัดงานในครั้งนี้ และขอให้ประสบความสำเร็จตามเป้าหมายที่วางไว้ต่อไป
 
***************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/4809