รัฐบาลไทย-ข่าวทำเนียบรัฐบาล-นรม. เป็นประธานในพิธีมอบอุปกรณ์ช่วยฝึกเดินสำหรับคนพิการ







                                วันอังคารที่ 27 มิถุนายน 2560                              





    229  





      พิมพ์    
     
    
















   นรม. เป็นประธานในพิธีมอบอุปกรณ์ช่วยฝึกเดินสำหรับคนพิการ
 

   พลตำรวจเอก อดุลย์  แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และนายไมตรี  อินทุสุต ปลัดกระทรวงการพัฒนาสังคมและความมั่นคงของมนุษย์ พร้อมด้วยตัวแทนคณาจารย์ จากคณะวิศวกรรมศาสตร์ มหาวิทยาลัยธรรมศาสตร์ มาพบนายกรัฐมนตรี 





             วันนี้ (27 มิถุนายน 2560) เวลา 08.30 น. ณ บริเวณโถงชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลตำรวจเอก อดุลย์  แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และนายไมตรี  อินทุสุต ปลัดกระทรวงการพัฒนาสังคมและความมั่นคงของมนุษย์ พร้อมด้วยตัวแทนคณาจารย์ จากคณะวิศวกรรมศาสตร์ มหาวิทยาลัยธรรมศาสตร์ มาพบ พลเอก ประยุทธ์  จันทร์โอชา นายกรัฐมนตรี  ในโอกาสเชิญนายกรัฐมนตรีเป็นประธานในพิธีมอบอุปกรณ์ช่วยฝึกเดิน (I-Walk)  สำหรับคนพิการ ผู้ป่วยอัมพฤกษ์ ผู้ป่วยโรคหลอดเลือดสมอง ให้แก่โรงบยาบาลและสถานคุ้มครองและพัฒนาศักยภาพคนพิการ จำนวน 10 เครื่อง 10 แห่ง ได้แก่
          1.)  สถานคุ้มครองและพัฒนาคนพิการพระประแดง จังหวัดสมุทรปราการ  2.) โรงพยาบาลพนัสนิคม จังหวัดชลบุรี  3.) โรงพยาบาลมะการักษ์ จังหวัดกาญจนบุรี  4.) โรงพยาบาลค่ายสุรสีห์ จังหวัดกาญจนบุรี  5.) คณะสหเวชศาสตร์ มหาวิทยาลัยธรรมศาสตร์  6.) สถานคุ้มครองและพัฒนาคนพิการบ้านราชาวดี (ชาย) จังหวัดนนทบุรี 7.) โรงพยาบาลสามพราน จังหวัดนครปฐม  8.) ศูนย์บริการสาธารณสุข 48 (นาควัชระอุทิศ) กรุงเทพมหานคร 9.) ศูนย์การแพทย์และฟื้นฟูบึงยี่โถ จังหวัดปทุมธานี  10.) สถาบันสิรินธรเพื่อการฟื้นฟูสมรรถภาพทางการแพทย์แห่งชาติ
          โอกาสนี้ พลตำรวจเอก อดุลย์  แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ ได้กล่าวรายงานว่า กระทรวง พม. ได้ให้การสนับสนุนทุนวิจัยจากกองทุนส่งเสริมและพัฒนาคุณภาพชีวิตคนพิการ ให้กับคณะวิศวะกรรมศาสตร์ มหาวิทยาลัยธรรมศาสตร์ สำหรับการผลิตอุปกรณ์ช่วยฝึกเดินสำหรับคนพิการ ผู้ป่วยโรคหลอดเลือดสมอง หรือ I-Walk ซึ่งประกอบด้วยอุปกรณ์ 2 ชุด คือ 1.) ชุดอุปกรณ์ช่วยก้าวเท้าคล้ายการก้าวขึ้นบันได และ 2.) ชุดอุปกรณ์ช่วยพยุงตัวสามารถรับน้ำหนักของผู้ป่วยได้ 100 กิโลกรัม ที่มีชุดควบคุมแสดงผลเป็นระบบสัมผัสหน้าจอ พร้อมทั้งยังได้มีการทดสอบกับผู้ป่วย ซึ่งอุปกรณ์ช่วยฝึกเดินสำหรับคนพิการ (I-Walk) มีแนวโน้มเพิ่มประสิทธิภาพในการเดินให้ดีขึ้น
          ทั้งนี้ การจัดทำอุปกรณ์ช่วยฝึกเดิน (I-Walk) ในครั้งนี้ เป็นโครงการนำร่อง เพื่อพัฒนาไปสู่การใช้งานจริง และนำไปแจกจ่ายให้กับชุมชน โดยจะขยายผลการใช้งานอย่างต่อเนื่อง และกระจายไปยังพื้นที่ต่างๆ ทั่วทุกภาคของประเทศไทย เพื่อแก้ไขปัญหาของผู้ขาดแคลนโอกาสในการเข้ารับการรักษาได้ดียิ่งขึ้น
          จากนั้น นายกรัฐมนตรีได้กล่าวชื่นชม โครงการดังกล่าวของ พม. พร้อมให้เร่งดำเนินการสร้างมาตรฐานมากยิ่งขึ้น เพื่อพร้อมนำมาขยายผลและนำไปสู่การใช้งานของโรงพยาบาลต่างๆ ในประเทศให้มีประสิทธิภาพมากยิ่งขึ้นซึ่งจะเป็นการลดค่าใช้จ่ายในการนำเข้าจากต่างประเทศได้เป็นอย่างดี และได้กล่าวเชิญชวนให้คนไทยช่วยกันสนับสนุนสินค้าไทยสนองตามแนวนโยบายของรัฐบาลต่อไป
 
****************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/4812