รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมศูนย์สร้างสรรค์งานออกแบบ TCDC กรุงเทพฯ   







                                วันศุกร์ที่ 30 มิถุนายน 2560                              





    395  





      พิมพ์    
     
    
















   นายกรัฐมนตรีเยี่ยมชมศูนย์สร้างสรรค์งานออกแบบ TCDC กรุงเทพฯ   
 

    นายกรัฐมนตรีชื่นชม TCDC ที่มุ่งเน้นพัฒนาความคิดสร้างสรรค์และนวัตกรรมที่นำไปสู่การพัฒนาและเพิ่มขีดความสามารถในการแข่งขัน   





          วันนี้ (30 มิ.ย.60) เวลา 09.00 น. พลเอกประยุทธ์ จันทร์โอชา นายกรัฐมนตรี พร้อมด้วย นายสุวิทย์ เมษินทรีย์ รัฐมนตรีประจำสำนักนายกรัฐมนตรี นายพิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม เยี่ยมชมศูนย์สร้างสรรค์งานออกแบบ กรุงเทพฯ  TCDC ณ อาคารไปรษณีย์กลาง ถนนเจริญกรุง เขตบางรัก กรุงเทพฯ โดยมี เอกอัครราชทูต (ฝรั่งเศส โปรตุเกส) ผู้ว่าราชการกรุงเทพมหานคร ผู้ว่าการการท่องเที่ยวแห่งประเทศไทย ปลัดกระทรวง ผู้บริหารหน่วยงานภาครัฐและเอกชน และเจ้าหน้าที่ที่เกี่ยวข้อง มาร่วมเยี่ยมชม ประมาณ 200 คน    

       นายคณิศ แสงสุพรรณ ประธานกรรมการสำนักงานบริหารและพัฒนาองค์ความรู้ (OKMD)  ในฐานะกำกับดูแลศูนย์สร้างสรรค์งานออกแบบ หรือ TCDC ให้การต้อนรับ พร้อมนำนายกรัฐมนตรี  เยี่ยมชม Creative Space ณ บริเวณชั้น 5 ซึ่งพื้นที่ให้บริการด้านธุรกิจ และพื้นที่ส่วนกลางสำหรับการทำงานและร้านกาแฟ Rooftop Garden โดยมีการจัดกิจกรรมเพื่อการเรียนรู้และสันทนาการข้อมูลโครงการ รวมถึงการแสดงผลงานผู้ประกอบการนักออกแบบ และชมวิดีทัศน์ จากนั้นได้กล่าวรายงานว่า  TCDC เปิดให้บริการมาตั้งแต่ปี 2558 ณ ห้างสรรพสินค้าเอ็มโพเรียม แต่ด้วยความตั้งใจที่จะปรับบทบาทภารกิจเพื่อขยายงานบริการแก่ประชาชน พร้อมลดภาระงบประมาณภาครัฐ จึงได้ย้ายที่ทำการมายังอาคารไปรษณีย์กลาง บนย่านเจริญกรุงที่มีเรื่องราวประวัติศาสตร์คู่กับกรุงเทพฯ และประเทศไทย  โดยเปิดทดลองให้บริการเมื่อวันที่ 5 พฤษภาคม ที่ผ่านมา
 
      สำหรับบทบาทของ TCDC นอกจากการพัฒนาและขยายแห่งเรียนรู้สร้างสรรค์ต้นแบบให้เป็นเครื่องมือในการพัฒนาตนเองของเยาวชน นักออกแบบ และผู้ประกอบการไทยแล้ว ยังมีบทบาทในการขับเคลื่อนเศรษฐกิจสร้างสรรคมาอย่างต่อเนื่อง ทั้งในด้านการวิจัยแผนพัฒนาอุตสาหกรรมสร้างสรรค์ เมืองสร้างสรรค์ และขยายผลสู่ดครงการที่ส่งเสริมการใช้ความคิดสร้างสรรค์ หรือกระบวนการคิดเชิงออกแบบ เพื่อแก้ปัญหาสังคมและเพิ่มศักยภาพทางธุรกิจ ภายใต้โมเดลประเทศไทย 4.0   ทั้งนี้  TCDC ได้ร่วมกับหน่วยงานต่าง ๆ ทั้ง บริษัท กสท.โทรคมนาคม จำกัด บริษัท ไปรษณีย์ไทย จำกัด การท่องเที่ยวแห่งประเทศไทย สำนักงานทรัพย์สินส่วนพระมหากษัตริย์ กรุงเทพมหานคร ธุรกิจและชุมชนของย่าน เพื่อทำให้ย่านเจริญกรุงเป็นย่างสร้างสรรค์ต้นแบบในระดับสากล อีกทั้ง คณะรัฐมนตรี (20 มิ.ย.60) ได้มีมติเห็นชอบให้ยกฐานะศูนย์สร้างสรรค์งานออกแบบ เป็นสำนักงานส่งเสริมเศรษฐกิจสร้างสรรค์ (องค์การมหาชน) ซึ่งนับเป็นปรากฏการณ์แห่งการเริ่มต้นเดินหน้าสู่อนาคตเศรษฐกิจสร้างสรรค์ของประเทศอย่างแท้จริง   
 
          โอกาสนี้ นายกรัฐมนตรีได้แสดงความขอบคุณเจ้าหน้าที่ TCDC และทุกฝ่ายที่เกี่ยวข้อง เพราะสิ่งที่ TCDC ได้ดำเนินการนั้น จะเป็นอนาคตของประเทศไทยในการที่จะก้าวไปสู่ไทยแลนด์ 4.0  แต่การจะก้าวไปสู่ 4.0 ได้นั้น จะต้องดำเนินการตั้งแต่ต้นทาง กลางทาง และปลายทาง ซึ่ง TCDC ถือว่าอยู่ระหว่างกระบวนการต้นทางกับกลางทาง ก่อนเชื่อมต่อผู้ผลิต เพื่อนำไปสู่การแปรรูปและนวัตกรรม สอดคล้องกับการก้าวไปสู่ไทยแลนด์ 4.0 ตามนโยบายรัฐบาล

          อย่างไรก็ตาม นายกรัฐมนตรีกล่าวถึงการดำเนินการให้ไปสู่เป้าหมายดังกล่าวว่า ทุกภาคส่วนต้องร่วมมือกันขับเคลื่อน ทั้งภาครัฐ องค์กรมหาชน ภาคเอกชน ประชาสังคม และประชาชนในพื้นที่ โดยกำหนดเป้าหมายให้ชัดเจนทั้งในเรื่องของจำนวน กลุ่มบุคคล เป้าหมาย ที่จะเข้ามาเรียนรู้ในเรื่องนี้  ตลอดจนมีการถ่ายทอดองค์ความรู้ในเรื่องของความคิดสร้างสรรค์ต่าง ๆ ลงไปในพื้นที่และชุมชน โดยใช้ทรัพยากรที่มีอยู่ในพื้นที่ให้เกิดให้เกิดประโยชน์สูงสุด รวมทั้งบรรจุเรื่องดังกล่าวไว้ในหลักสูตรการศึกษา ซึ่งกระทรวงศึกษาธิการต้องเข้ามามีส่วนร่วมในเรื่องดังกล่าวด้วย
          นอกจากนี้ นายกรัฐมนตรีได้กล่าวย้ำว่า การดำเนินงานของ TCDC ต้องให้สอดคล้องกับยุทธศาสตร์ชาติ 20 ปี 6 ด้าน (1.ความมั่นคง 2. การสร้าง ความสามารถ ในการแข่งขัน 3. การพัฒนาและ เสริมสร้าง ศักยภาพคน 4.การสร้างโอกาส ความเสมอภาคและ เท่าเทียมกันทาง สังคม 5. การสร้าง การเติบโตบน คุณภาพชีวิต ที่เป็นมิตรต่อ สิ่งแวดล้อม และ 6. การปรับสมดุลและ พัฒนาระบบการ บริหารจัดการ ภาครัฐ) ตลอดจนสอดคล้องกับแผนพัฒนาเศรษฐกิจและสังคมแห่งชาติฉบับที่ 12  และนโยบายการพัฒนาพื้นที่ของรัฐบาลใน 6 ภูมิภาค ได้แก่ ภาคกลาง ภาคเหนือ ภาคตะวันออกเฉียงเหนือ ภาคใต้  ตะวันออก  3 จังหวัดชายแดนภาคใต้ และ 4 อำเภอในจังหวัดสงขลา เพื่อให้การบริหารราชการแผ่นดินและการใช้จ่ายงบประมาณเป็นไปอย่างมีประสิทธิภาพ และใช้ศักยภาพของแต่ละพื้นที่มีอยู่ให้เป็นไปอย่างเหมาะสม คำนึงถึงประโยชน์ของประชาชนและประเทศเป็นสำคัญ พร้อมน้อมนำศาสตร์พระราชา เข้าใจ เข้าถึง และพัฒนา มาเป็นแนวทางการปฏิบัติ ซึ่งจะทำให้การดำเนินการต่าง ๆ เกิดผลสัมฤทธิ์ตามเป้าหมายที่กำหนดและเกิดผลรูปธรรมอย่างแท้จริง

           นายกรัฐมนตรี ได้กล่าวชื่นชมศูนย์สร้างสรรค์งานออกแบบ (TCDC) ภายใต้การกำกับดูแลของ OKMD ที่ได้มุ่งเน้นพัฒนาความคิดสร้างสรรค์และนวัตกรรมต่าง ๆ ซึ่งจะนำไปสู่การพัฒนาประเทศและเพิ่มขีดความสามารถในการแข่งขัน ทั้งนี้ การดำเนินการต้องเป็นไปอย่างครบวงจรตั้งแต่ต้นทาง กลางทาง และปลายทาง โดยเฉพาะการออกแบบเพื่อนำไปสู่การผลิตและแปรรูป จะต้องมีการออกแบบและผลิตให้สอดคล้อง ตรงกับความต้องการของผู้บริโภคและตลาด โดยใช้ทรัพยากรที่มีอยู่ในประเทศอย่างเหมาะสม คุ้มค่า เกิดประโยชน์สูงสุดต่อประชาชนและประเทศชาติ ขณะที่อุปสงค์และอุปทานต้องมีความสมดุล รวมถึงเรื่องการผลิตและแปรรูปพืชผลทางการเกษตร ทั้งในเรื่องของปริมาณและความต้องการของผู้บริโภค เพื่อไม่ให้ส่งผลกระทบต่อปริมาณผลิตภัณฑ์และผลผลิตที่มีจำนวนมากเกินไปจนทำให้ราคาตกต่ำ

          จากนั้น นายกรัฐมนตรีและคณะเยี่ยมชมแหล่งรวบรวมหนังสือวารสารและสื่อสิ่งพิมพ์ด้านความคิดสร้างสรรค์และการออกแบบ บริเวณชั้น 4  พร้อมเยี่ยมชม Make space ห้องปฏิบัติการ เครื่องมือและผู้เชี่ยวชาญเพื่อการเปลี่ยนไอเดียให้กลายเป็นงานต้นแบบ ณ บริเวณชั้น 3  รวมทั้งเยี่ยมชม Material & Design Innovation Center ศูนย์รวบรวมวัสดุและนวัตกรรมการออกแบบ พร้อมพบปะผู้ประกอบการและนักออกแบบที่จัดแสดง บริเวณชั้น 2  ก่อนเยี่ยมชม Gallery บริเวณชั้น 1 ซึ่งเป็นพื้นที่สำหรับการจัดนิทรรศการ “สำรวจงานสร้างสรรค์ไทยเพื่อไปต่อ”  และพื้นที่จัดนิทรรศการไปรษณีย์ของกระทรวงดิจิทัลเพื่อเศรษฐกิจและสังคม ก่อนเดินทางกลับ
                                               -------------------------
                                                                                กลุ่มประชาสัมพันธ์และเผยแพร่ สำนักโฆษก  
 
  



ที่มา : http://www.thaigov.go.th/news/contents/details/4915