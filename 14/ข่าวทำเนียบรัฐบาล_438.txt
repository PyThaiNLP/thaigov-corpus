รัฐบาลไทย-ข่าวทำเนียบรัฐบาล-เอกอัครราชทูตมาเลเซียประจำประเทศไทยเข้าเยี่ยมคารวะรองนายกรัฐมนตรีในโอกาสพ้นจากหน้าที่







                                วันศุกร์ที่ 30 มิถุนายน 2560                              





    173  





      พิมพ์    
     
    
















   เอกอัครราชทูตมาเลเซียประจำประเทศไทยเข้าเยี่ยมคารวะรองนายกรัฐมนตรีในโอกาสพ้นจากหน้าที่
 

   เอกอัครราชทูตมาเลเซียประจำประเทศไทยเข้าเยี่ยมคารวะรองนายกรัฐมนตรีในโอกาสพ้นจากหน้าที่ 





   วันนี้ (30 มิ.ย. 60) เวลา 15.30 น. ดาโต๊ะ นาซีระห์ บินตี ฮุสซัยน์ (Dato’ Nazirah binti Hussain) เอกอัครราชทูตมาเลเซียประจำประเทศไทย เข้าเยี่ยมคารวะ พลเอก ธนะศักดิ์ ปฏิมาประกร รองนายกรัฐมนตรี เนื่องในโอกาสพ้นจากหน้าที่ ณ ห้องรับรอง 2 ตึกนารีสโมสร ทำเนียบรัฐบาล สรุปสาระสำคัญ ดังนี้
 
รองนายกรัฐมนตรีแสดงความขอบคุณเอกอัครราชทูตมาเลเซียฯ ที่ช่วยส่งเสริมความสัมพันธ์ระหว่างไทยกับมาเลเซียตลอดระยะเวลา 6 ปีที่ผ่านมา และขอให้มั่นใจว่ารัฐบาลไทยจะสนับสนุนการทำงานและให้ความร่วมมือแก่เอกอัครราชทูตมาเลเซียคนใหม่อย่างเต็มที่ และเอกอัครราชทูตมาเลเซียฯ แสดงความยินดีกับความสัมพันธ์อันใกล้ชิดระหว่างกัน ที่ไทยและมาเลเซียจะครบรอบ 60 ปีของการสถาปนาความสัมพันธ์ทางการทูตในเดือนสิงหาคมนี้ (พ.ศ. 2560) โดยทั้งสองฝ่ายพร้อมร่วมกันจัดกิจกรรมในวาระดังกล่าว
 
เอกอัครราชทูตมาเลเซียฯ กล่าวในนามของรัฐบาลและประชาชนชาวมาเลเซีย แสดงความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยสมเด็จพระราชาธิบดีมาเลเซียมีพระราชประสงค์ที่จะเสด็จพระราชดำเนินเยือนไทย เพื่อถวายราชสักการะพระบรมศพฯ ซึ่งฝ่ายไทยพร้อมที่จะรับการเสด็จเยือนไทยของสมเด็จพระราชาธิบดีมาเลเซียอย่างสมพระเกียรติ
 
รองนายกรัฐมนตรีกล่าวยืนยันความพร้อมในการสนับสนุนมาเลเซียในการเป็นเจ้าภาพจัดการแข่งขันกีฬาซีเกมส์ ครั้งที่ 29 ในเดือนสิงหาคม 2560 โดยมีกำหนดการจะเดินทางเยือนมาเลเซีย เพื่อเข้าร่วมในพิธีสำคัญของการแข่งขันดังกล่าว ซึ่งเอกอัครราชทูตมาเลเซียฯ ยินดีที่จะต้อนรับการเดินทางเยือนมาเลเซียของรองนายกรัฐมนตรี และขอเชิญชวนให้รองนายกรัฐมนตรีเดินทางไปรัฐซาราวัก ซึ่งเป็นแหล่งท่องเที่ยวสำคัญที่ตั้งอยู่บนเกาะบอร์เนียว ประเทศมาเลเซีย นอกจากนี้ เอกอัครราชทูตมาเลเซียฯ ยังกล่าวชื่นชมกระบวนการทำงานของไทยในการขับเคลื่อนประเทศ โดยเฉพาะการดำเนินโครงการหนึ่งตำบล หนึ่งผลิตภัณฑ์ (OTOP) ที่จะช่วยส่งเสริมการพัฒนาของชุมชนอย่างยั่งยืน
 
ในช่วงท้าย เอกอัครราชทูตมาเลเซียฯ ได้กล่าวสนับสนุนประเทศไทยในการเป็นประธานอาเซียนของไทย ในปี 2562 และแสดงความขอบคุณที่รัฐบาลไทยให้การสนับสนุนการปฏิบัติหน้าที่ของตนในไทยมาโดยตลอด พร้อมยืนยันว่ามาเลเซียจะให้ความร่วมมือและสนับสนุนรัฐบาลไทยทุกด้านในการยกระดับความร่วมมือระหว่างทั้งสองประเทศ 



ที่มา : http://www.thaigov.go.th/news/contents/details/4928