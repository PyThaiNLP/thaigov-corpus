รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมคณะกรรมการคุ้มครองผู้บริโภค ครั้งที่ 6/2560







                                วันเสาร์ที่ 1 กรกฎาคม 2560                              





    206  





      พิมพ์    
     
    
















   รมต.นร. ออมสินฯ เป็นประธานการประชุมคณะกรรมการคุ้มครองผู้บริโภค ครั้งที่ 6/2560
 

   รมต.นร. ออมสินฯ เป็นประธานการประชุมคณะกรรมการคุ้มครองผู้บริโภค ครั้งที่ 6/2560 





              วันนี้ (30 มิถุนายน 2560) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นายออมสิน ชีวะพฤกษ์  รัฐมนตรีประจำสำนักนายกรัฐมนตรีเป็นประธานการประชุมคณะกรรมการคุ้มครองผู้บริโภค ครั้งที่ 6/2560
          ที่ประชุมฯ รับทราบความคืบหน้าการรายงานผลการดำเนินการเกี่ยวกับสินค้าอันตราย (บารากู่) โดยทางคณะทำงานหน่วยปฏิบัติพิเศษ ร่วมกับเจ้าหน้าที่ทหาร และเจ้าหน้าที่ตำรวจ ลงพื้นที่ตรวจสอบบริเวณตลาดนัดคลองถม และพื้นที่อื่น ๆ ในกรุงเทพมหานคร พบว่ามีร้านจำหน่ายบุหรี่ไฟฟ้า น้ำยาบุหรี่ไฟฟ้า และอุปกรณ์ที่เกี่ยวข้องจำหน่ายอยู่เป็นจำนวนมาก ทั้งนี้สามารถดำเนินการจับกุมและตรวจยึดสินค้าบารากู่ไฟฟ้าหรือบุหรี่ไฟฟ้าได้จำนวนหลายรายด้วยกัน ทั้งนี้ ทาง สคบ. จะดำเนินการขยายผลการสืบสวนไปยังผู้มีส่วนเกี่ยวข้อง เพื่อดำเนินการปราบปรามผู้ลักลอบผลิตหรือนำเข้าสินค้าบารากู่ดังกล่าวต่อไป
          จากนั้น รับทราบความคืบหน้าผลการดำเนินงาน “โครงการสัมมนาเสริมสร้างเครือข่ายคุ้มครองผู้บริโภคในส่วนภูมิภาค ณ จังหวัดอุทัยธานี และจังหวัดน่าน โดยมีวัตถุประสงค์เพื่อสนับสนุนการดำเนินการจัดการกลไกการคุ้มครองผู้บริโภคจังหวัดและท้องถิ่น ซึ่งจะเป็นการเพิ่มประสิทธิภาพในการให้การบริการประชาชนด้านการคุ้มครองผู้บริโภคในส่วนภูมิภาค เพื่อให้ประชาชนได้มีความรู้และความเข้าใจในสิทธิต่าง ๆ ในฐานะผู้บริโภค เพื่อที่จะได้รู้จักคุ้มครองสิทธิของตนเอง โดยไม่ตกเป็นฝ่ายเสียเปรียบหรือเพิกเฉยที่จะเรียกร้องสิทธิของตนเอง เพื่อไม่ให้ถูกเอารัดเอาเปรียบจากผู้ประกอบธุรกิจ หรือได้รับอันตรายจากการบริโภคสินค้าและบริการ
          โอกาสนี้ ที่ประชุมมีมติเห็นชอบการแต่งตั้งประธานอนุกรรมการฝ่ายกฎหมายแทนตำแหน่งที่ว่างลง  และร่างระเบียบคณะกรรมการคุ้มครองผู้บริโภคว่าด้วยหลักเกณฑ์การปฏิบัติหน้าที่ของพนักงานเจ้าหน้าที่ตามมาตรา 5 (1) ร่างระเบียบคณะกรรมการคุ้มครองผู้บริโภคว่าด้วยหลักเกณฑ์และเงื่อนไขในการเปรียบเทียบปรับฯ ร่างประกาศคณะกรรมการคุ้มครองผู้บริโภคว่าด้วยการกำหนดลักษณะหรือประเภทคดีที่สมาคมหรือมูลนิธิมีสิทธิในการดำเนินคดีเกี่ยวกับการละเมิดสิทธิผู้บริโภคฯ ร่างระเบียบคณะกรรมการคุ้มครองผู้บริโภคว่าด้วยการดำเนินการของสมาคมหรือมูลนิธิเกี่ยวกับการฟ้องคดีและการใช้สิทธิและอำนาจฟ้องของสมาคมและมูลนิธิฯ
 
          นอกจากนี้ ที่ประชุมได้พิจารณาและมีมติเห็นชอบให้ดำเนินคดีกับผู้ประกอบธุรกิจด้านสินค้าและบริการทั่วไป จำนวน 14 เรื่อง คือ ธุรกิจเสริมความงาม ธุรกิจฟิตเนส ธุรกิจขายอุปกรณ์เครื่องใช้ ธุรกิจเช่าซื้อรถยนต์ธุรกิจบ้านเช่า ธุรกิจอู่ซ่อมรถ ธุรกิจขายสินค้าออนไลน์ รวมถึงธุรกิจอสังหาริมทรัพย์ จำนวน 11 เรื่อง (บ้านจัดสรร คอนโดมิเนียม และการรับเหมาก่อสร้าง) ทั้งนี้ สามารถติดตามดูรายละเอียดเพิ่มเติมได้ในเว็บไซต์ของ สคบ. www.ocpb.go.th
 

**************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/4931