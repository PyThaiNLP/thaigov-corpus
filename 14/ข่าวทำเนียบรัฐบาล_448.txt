รัฐบาลไทย-ข่าวทำเนียบรัฐบาล-นรม. เยี่ยมชมนิทรรศการ “Startup Thailand 2017”ภายใต้แนวคิด “SCALE UP ASIA”







                                วันอังคารที่ 4 กรกฎาคม 2560                              





    266  





      พิมพ์    
     
    
















   นรม. เยี่ยมชมนิทรรศการ “Startup Thailand 2017”ภายใต้แนวคิด “SCALE UP ASIA”
 

   ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี และรองศาสตราจารย์สรนิต  ศิลธรรม ปลัดกระทรวงวิทยาศาสตร์และเทคโนโลยี นำคณะมาพบนายกรัฐมนตรี 





             วันนี้ (4 กรกฎาคม 2560) เวลา 08.30 น. ณ บริเวณโถงชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี และรองศาสตราจารย์สรนิต  ศิลธรรม ปลัดกระทรวงวิทยาศาสตร์และเทคโนโลยี นำคณะมาพบ พลเอก ประยุทธ์  จันทร์โอชา นายกรัฐมนตรี เพื่อเผยแพร่ประชาสัมพันธ์การจัดงาน Startup Thailand 2017 ภายใต้แนวคิด “SCALE UP ASIA” โดยได้กำหนดจัดรวม 5 ครั้ง โดย 4 ครั้งแรก จัดใน 4 ภูมิภาค ที่จังหวัดสงขลา ชลบุรี  ขอนแก่นและเชียงใหม่ ในช่วงเดือนพฤษภาคมและมิถุนายนที่ผ่านมา และกลับมาปิดท้ายที่กรุงเทพฯ ระหว่างวันที่ 6-9 กรกฎาคม 2560 ณ ศูนย์ประชุมแห่งชาติสิริกิติ์   โดย CONCEPT งานปีนี้ จะยกระดับงานสู่การเป็น Platform ใหม่  เชื่อมโยงและส่งเสริมการเติบโตของสตาร์ทอัพในภูมิภาคเอเชีย ในการเป็นภูมิภาคชั้นนำในการพัฒนาสตาร์ทอัพ  โดยหัวใจสำคัญคือ “ประเทศไทยจะโตไปพร้อมกันกับประเทศอื่นๆ ในภูมิภาคเอเชีย”
          ภายในงาน กระทรวงวิทย์ฯ เตรียมจัดอย่างยิ่งใหญ่สุดยอดอลังการ ระดมธุรกิจ“สตาร์ทอัพ”ระดับมือพระกาฬชั้นหัวกระทิจากทั่วโลกและของไทย กว่า 300 ราย เข้าร่วมแสดงพลังขับเคลื่อนและความยิ่งใหญ่ของธุรกิจ“วิสาหกิจเริ่มต้น” พร้อมจับมือกับ STARTUP NATION ชั้นนำของโลก ดึงวิทยากรชั้นนำของโลก ผู้เชี่ยวชาญธุรกิจสตาร์ทอัพ มาร่วมอัพเดทเทรนด์โลก เพื่อเร่งสร้างสตาร์ทอัพให้เติบโตในระดับสากล พร้อมเตรียมลุ้นกับการค้นหาทีมชนะเลิศ Pitching Challenge ที่จะได้แชมป์ Thailand Pitching Challenge 2017  และ Startup Thailand League  ของงาน “Startup Thailand 2017”
          โดยงานในปี 2017 นี้ มีกลุ่มประเภทสาขาธุรกิจถึง 9 กลุ่มสาขาธุรกิจเข้าร่วมงาน ได้แก่ กลุ่มธุรกิจภาครัฐและการศึกษา (GovTech&EdTech) กลุ่มการเกษตรและอาหาร (AgTech&FoodTech) กลุ่มนวัตกรรมเพื่อสุขภาพ (HealthTech) กลุ่มอุตสาหกรรมการผลิตแห่งอนาคต (IndustryTech) กลุ่มธุรกิจเทคโนโลยีบริการ (Servicetech) กลุ่มเทคโนโลยีการเงิน (FinTech) กลุ่มไลฟ์สไตล์ และความบันเทิง (Lifestyle – Entertainment– Gaming) กลุ่มเทคโนโลยีท่องเที่ยว (TravelTech) และกลุ่มเทคโนโลยีอสังหาริมทรัพย์ (Propertytech-UrbanTech) อีกทั้งยังได้มีการตอบรับจาก STARTUP ทั้งไทยและต่างประเทศ เข้าร่วมมากถึง 300 รายใน 9 กลุ่มสาขาธุรกิจโดยเราคัดเลือกจากผู้สมัครเข้ามามากกว่า 1,000 ราย และมีโชว์ผลงานที่เกิดขึ้นจริง    มากมายการสนับสนุนจากภาครัฐและภาคเอกชนอย่างครบวงจร โดยรวบรวมกลุ่มผู้สนับสนุนทั้งด้านแหล่งทุน แหล่งสนับสนุนจากภาครัฐ ภาคเอกชน นักลงทุน มหาวิทยาลัยและหน่วยสนับสนุนสตาร์ทอัพจากพันธมิตรทั้งในประเทศและต่างประเทศ รวมมากกว่า 30 หน่วยงาน จาก 15 ประเทศ ได้แก่ ญี่ปุ่น สาธารณรัฐประชาชนจีน เกาหลีใต้ อิสราเอล อินเดีย สิงคโปร์ มาเลเซีย ไต้หวัน โปรตุเกส สเปน ฝรั่งเศส เบลเยี่ยม ออสเตรีย สหราชอาณาจักร และสหรัฐอเมริกา
          ตอนท้าย นายกรัฐมนตรีได้กล่าวย้ำให้พัฒนาภายใต้แนวคิดตามศาสตร์พระราชา และตามหลักเศรษฐกิจพอเพียง โดยให้คำนึงถึงด้านการตลาดที่จะมารองรับในสินค้านั้น ๆ ด้วย
          ทั้งนี้ ประชาชนหรือผู้ที่สนใจ สามารถเข้าร่วมชมงานหรือฟังสัมมนาฟรีกับวิทยากรระดับโลก ฟรีไม่เสียค่าใช้จ่าย โดยสามารถลงทะเบียนล่วงหน้า ได้ที่ ZIPEVENT หรือข้อมูลเพิ่มเติมจาก Website และ Facebook STARTUP THAILAND หรือ สอบถามข้อมูลเพิ่มเติมติดต่อ : กลุ่มงานประชาสัมพันธ์  กระทรวงวิทยาศาสตร์และเทคโนโลยี:  โทรศัพท์ 02-333-3700 ต่อ 3727- 3732  ฝ่ายประชาสัมพันธ์ สำนักงานนวัตกรรมแห่งชาติ (องค์การมหาชน)   โทรศัพท์ 02-564-7000 ต่อ 71731
 
****************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/4984