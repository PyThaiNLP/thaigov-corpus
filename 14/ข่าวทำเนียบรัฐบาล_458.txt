รัฐบาลไทย-ข่าวทำเนียบรัฐบาล-รมต.นร.สุวิทย์ฯ เป็นประธานการประชุมคณะกรรมการขับเคลื่อนละเร่งรัดการดำเนินงานตามนโยบายรัฐบาล ครั้งที่ 4/2560







                                วันพุธที่ 5 กรกฎาคม 2560                              





    301  





      พิมพ์    
     
    
















   รมต.นร.สุวิทย์ฯ เป็นประธานการประชุมคณะกรรมการขับเคลื่อนละเร่งรัดการดำเนินงานตามนโยบายรัฐบาล ครั้งที่ 4/2560
 

   ที่ประชุมได้พิจารณาและมีมติเห็นชอบการปฏิรูปเศรษฐกิจผู้สูงวัย ซึ่งเป็นไปตามที่สภาขับเคลื่อนและปฏิรูปประเทศ 





            วันนี้ (5 ก.ค.60) เวลา 15.00 น. ณ ตึกสันติไมตรี (หลังใน) ทำเนียบรัฐบาล นายสุวิทย์  เมษินทรีย์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล ครั้งที่ 4/2560
          ที่ประชุมได้พิจารณาและมีมติเห็นชอบการปฏิรูปเศรษฐกิจผู้สูงวัย ซึ่งเป็นไปตามที่สภาขับเคลื่อนและปฏิรูปประเทศ (สปท.) ได้เสนอโดยผ่านความเห็นชอบจากคณะกรรมการประสานงานร่วม 3 ฝ่าย และ พลเอกประยุทธ์  จันทร์โอชา นายกรัฐมนตรี ได้รับทราบแล้วซึ่ง สปท.ได้เสนอให้มีการประกาศนโยบายให้เศรษฐกิจผู้สูงอายุด้วยการเร่งรัดร่างพระราชบัญญัติคุ้มครองแรงงาน (ฉบับที่...) พ.ศ....และร่างพระราชบัญญัติประกันสังคม (ฉบับที่...) พ.ศ....ตลอดจนการประกาศสนับสนุนการพัฒนาผลิตภัณฑ์และบริการที่ตอบสนองความต้องการของผู้สูงอายุรวมทั้งการปฏิรูปนโยบายรายได้ผู้สูงอายุอีกด้วย
          ทั้งนี้ ที่ประชุมได้มอบหมายให้กระทรวงการพัฒนาสังคมและความมั่นคงของมนุษย์ และหน่วยงานที่เกี่ยวข้องดำเนินการในเรื่องดังกล่าวให้เกิดผลอย่างเป็นรูปธรรมต่อไป
          นอกจากนี้ ที่ประชุมได้พิจารณาและมีมติเห็นชอบการปฏิรูปเศรษฐกิจเชิงสร้างสรรค์และเชิงวัฒนธรรม ตามที่สภาขับเคลื่อนและปฏิรูปประเทศ ได้เสนอโดยผ่านความเห็นชอบจากคณะกรรมการประสานงานร่วม 3 ฝ่าย และได้เสนอนายกรัฐมนตรีเพื่อทราบแล้วประกอบด้วยข้อเสนอในด้านการพัฒนาทรัพยากรมนุษย์ การสร้างระบบนิเวศที่เหมาะสม การพัฒนามาตรการสนับสนุนผู้ประกอบการ การปรับปรุงกลไกการขับเคลื่อน โดยเสนอให้ปรับบทบาทของศูนย์สร้างสรรค์งานออกแบบ ซึ่งเป็นหน่วยงานย่อยของสำนักงานบริหารและพัฒนาองค์ความรู้ (องค์การมหาชน) โดยให้แยกออกมาจากหน่วยงานดังกล่าว และจัดตั้งเป็นสำนักงานส่งเสริมเศรษฐกิจสร้างสรรค์ (องค์การมหาชน) เพื่อเป็นหน่วยงานหลักที่มีบทบาทสำคัญในการทำหน้าที่ขับเคลื่อนเศรษฐกิจเชิงสร้างสรรค์และเชิงวัฒนธรรม พร้อมมอบหมายให้สำนักงานคณะกรรมการพัฒนาระบบข้าราชการ (ก.น.ร.) เร่งรัดพิจารณาการจัดตั้งสำนักงานส่งเสริมเศรษฐกิจสร้างสรรค์ (องค์การมหาชน) เพื่อให้มีภารกิจหน้าที่และมีศักยภาพมากยิ่งขึ้นในการขับเคลื่อนและปฏิรูปเศรษฐกิจเชิงสร้างสรรค์และเชิงวัฒนธรรมของโลกและได้รับการยอมรับในระดับเวทีสากลอีกทั้งเป็นการยกระดับประเทศไทยให้เป็นจุดหมายปลายทางใหม่ด้านความคิดสร้างสรรค์และดึงดูดบุคลากรสร้างสรรค์ตลอดจนนักลงทุนจากทั้งในประเทศและต่างประเทศให้มีการลงทุนในด้านสร้างสรรค์มากขึ้น เป็นการเพิ่มอัตราการจ้างงานภายในประเทศอีกด้วย ซึ่งจะเป็นการส่งเสริมคุณภาพชีวิตแก่ประชาชนโดยรวมต่อไป
 
****************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5036