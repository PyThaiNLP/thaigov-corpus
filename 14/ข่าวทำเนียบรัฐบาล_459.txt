รัฐบาลไทย-ข่าวทำเนียบรัฐบาล-รัฐบาลเตรียมดำเนินโครงการจิตอาสาประชารัฐ พัฒนาแหล่งน้ำ บิ๊กคลีนนิ่งเดย์ 50 เขตกทม.- ทั่วประเทศ ขยายแหล่งน้ำใช้ประโยชน์ให้ประชาชน และพัฒนาแหล่งน้ำชุมชน







                                วันพฤหัสบดีที่ 6 กรกฎาคม 2560                              





    759  





      พิมพ์    
     
    
















   รัฐบาลเตรียมดำเนินโครงการจิตอาสาประชารัฐ พัฒนาแหล่งน้ำ บิ๊กคลีนนิ่งเดย์ 50 เขตกทม.- ทั่วประเทศ ขยายแหล่งน้ำใช้ประโยชน์ให้ประชาชน และพัฒนาแหล่งน้ำชุมชน
 

   พล.อ.อ.ประจิน จั่นตอง รองนายกรัฐมนตรี เป็นประธานการประชุมหารือการบริหารจัดการแหล่งน้ำทั่วประเทศ 





             วันนี้ (6 ก.ค.60) เวลา 10.00 น. ณ ทำเนียบรัฐบาล พล.อ.อ.มณฑล สัชฌุกร โฆษกประจำรองนายกรัฐมนตรี (พล.อ.อ.ประจิน จั่นตอง)  เปิดเผยว่า เมื่อวานนี้ (5 ก.ค.60) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล พล.อ.อ.ประจิน จั่นตอง รองนายกรัฐมนตรี เป็นประธานการประชุมหารือการบริหารจัดการแหล่งน้ำทั่วประเทศ ซึ่งสรุปผลการประชุมที่สำคัญ ดังนี้
          ทั้งนี้ จากข้อสั่งการของ พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) ซึ่งได้มอบแนวทางให้ไปดำเนินการในการจัดหาพื้นที่กักเก็บน้ำ ทำทางระบายน้ำ หรือพัฒนาแหล่งน้ำ สำหรับใช้ประโยชน์ร่วมกันทั่วประเทศ โดยให้ประสานความร่วมมือทั้งภาครัฐ เอกชนและประชาชน รวมทั้งช่วยกันฟื้นฟูแหล่งน้ำ ได้รณรงค์ให้ประชาชนช่วยกันเก็บขยะเพื่อสะดวกในการระบายน้ำ ซึ่งเป็นไปตามดำริของนายกรัฐมนตรี จึงได้มีการจัดตั้งโครงการจิตอาสาประชารัฐพัฒนาแหล่งน้ำ เพื่อให้ทุกภาคส่วนได้มาร่วมกันขุดลอก คูคลองขยายแหล่งน้ำ กำจัดวัชพืช และขยะตามแหล่งน้ำ และเป็นการเพิ่มการกักเก็บน้ำร่วมถึงทำทางระบายน้ำได้อย่างมีประสิทธิภาพ ป้องกันอุทกภัยและปัญหาสิ่งแวดล้อม จึงได้มีการจัดกิจกรรมแบ่งออกเป็น 4 ระยะ ได้แก่ 1.ในส่วน กทม.จำนวน 50 เขต ซึ่งจะมีการดำเนินการในรูปแบบบิ๊กคลีนนิ่งเดย์ โดยมีการเก็บขยะตามแม่น้ำ คู และคลอง รวมถึงขยายการระบายให้สะดวกมากยิ่งขึ้น ระหว่างวันที่ 25-27 กรกฎาคม 2560 ซึ่งร่วมมือกับกองทัพทุกเหล่าทัพ และอาสาสมัครจากทุกภาคส่วนที่จะเข้ามาร่วมด้วย
          อนึ่ง ในพื้นที่ 76 จังหวัดทั่วประเทศ อำเภอละ 1 แห่ง จะมีการจัดกิจกรรมดังกล่าวขึ้นระหว่างวันที่ 29-31 กรกฎาคมนี้ โดยกระทรวงมหาดไทยเป็นเจ้าภาพหลักร่วมกับ นายทวีศักดิ์  ธนเดโชพล รองอธิบดีกรมชลประทาน และหน่วยงานที่เกี่ยวข้อง เพื่อดำเนินกิจกรรมกำจัดขยะ สิ่งกีดขวางการระบายน้ำในแม่น้ำลำคลองหรือแม่น้ำสายหลัก ส่วนระยะที่ 2 จะมีการขุดสระน้ำขนาดเล็ก เพื่อเป็นพื้นที่กักเก็บน้ำเพื่อใช้ในการเกษตร มีกระทรวงเกษตรและสหกรณ์เป็นเจ้าภาพหลัก และร่วมมือกับภาคเอกชน ประชาชน ในการดำเนินการ ส่วนระยะที่ 3 จะเป็นการพัฒนาแหล่งน้ำทางระบายน้ำในพื้นที่สาธารณะและพื้นที่ใช้ประโยชน์ร่วมกันอย่างน้อยอำเภอละ 1 แห่งใน 76 จังหวัด โดยให้ดำเนินการตั้งแต่เดือนสิงหาคม ถึง กันยายน 2560 โดยมี กระทรวงมหาดไทยเป็นเจ้าภาพหลักร่วมกับหน่วยงานที่เกี่ยวข้อง และระยะที่ 4 เป็นการพัฒนาแหล่งน้ำเพื่อใช้ประโยชน์ร่วมกันในชุมชนหรือตามการร้องขอของประชาชนทั่วประเทศ และกระทรวงมหาดไทยเป็นเจ้าภาพหลักร่วมกับหน่วยงานที่เกี่ยวข้องเช่นเดียวกัน โดยให้ดำเนินการภายในเดือนกันยายนนี้
…………………………………………………………………………
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5048