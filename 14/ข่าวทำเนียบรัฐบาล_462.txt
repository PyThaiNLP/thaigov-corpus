รัฐบาลไทย-ข่าวทำเนียบรัฐบาล-รอง นรม. พล.ร.อ. ณรงค์ฯ เป็นประธานการประชุมคณะกรรมการแห่งชาติว่าด้วยการพัฒนายุทธศาสตร์การจัดการสารเคมี ครั้งที่ 2/2560







                                วันพฤหัสบดีที่ 6 กรกฎาคม 2560                              





    232  





      พิมพ์    
     
    
















   รอง นรม. พล.ร.อ. ณรงค์ฯ เป็นประธานการประชุมคณะกรรมการแห่งชาติว่าด้วยการพัฒนายุทธศาสตร์การจัดการสารเคมี ครั้งที่ 2/2560
 

   รอง นรม. พล.ร.อ. ณรงค์ฯ เป็นประธานการประชุมคณะกรรมการแห่งชาติว่าด้วยการพัฒนายุทธศาสตร์การจัดการสารเคมี ครั้งที่ 2/2560 





             วันนี้ (6 กรกฎาคม 2560) เวลา 9.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการแห่งชาติว่าด้วยการพัฒนายุทธศาสตร์การจัดการสารเคมี ครั้งที่ 2/2560
          ที่ประชุมรับทราบผลการประชุมรัฐภาคีอนุสัญญาเบาเซลฯ สมัยที่ 13 การประชุมรัฐภาคีอนุสัญญารอตเตอร์ดัมฯ สมัยที่ 8 และการประชุมรัฐภาคีอนุสัญญาสต็อกโฮล์มฯ สมัยที่ 8 ระหว่างวันที่ 24 เมษายน -  5 พฤษภาคม 2560 ณ นครเจนีวา สมาพันธรัฐสวิส ผลของการประชุมได้สรุปสาระสำคัญ ดังต่อไปนี้ (1) การรับรองเป้าหมาย SDGs และวาระการพัฒนาอย่างยั่งยืน ปี พ.ศ. 2573 ของสหประชาชาติ (2) การยึดมั่นการดำเนินการให้โลกปลอดมลพิษ และ (3) การลงมือปฏิบัติและดำเนินการในทันที รวมไปถึงการดำเนินการตามพันธกรณีตามอนุสัญญาเบาเซลฯ อนุสัญญารอตเตอร์ดัมฯ และอนุสัญญาสต็อกโฮล์มฯ
         ทั้งนี้ ที่ประชุมรับทราบผลการประชุมของคณะทำงานอาเซียนด้านการจัดการสารเคมีและของเสีย ครั้งที่ 2 (2  Meeting of ASEAN Working Group on Chemicals and Waste : 2   AWGCW) และรับทราบผลการรายงานแนวทางการลด ละ เลิกการใช้สารเคมีป้องกันกำจัดศัตรูพืชที่มีความเสี่ยงสูง 3 ชนิด : พาราควอต คลอร์ไพรีฟอส และไกลโฟเสต
          จากนั้น ที่ประชุมรับทราบผลการประชุมหารือเกี่ยวกับการจัดทำระบบฐานข้อมูลวัตถุอันตราย โดยกรมควบคุมมลพิษดำเนินการจัดประชุมหารือ ซึ่งมีหน่วยงานต่าง ๆ เข้าร่วมประชุมทั้งสิ้น 12 หน่วยงาน อาทิ กรมโรงงานอุตสาหกรรม กรมวิชาการเกษตร กรมประมง กรมปศุสัตว์ สำนักงานคณะกรรมการอาหารและยา กรมธุรกิจพลังงาน กรมการอุตสาหกรรมทหาร กรมศุลกากร กรมป้องกันและบรรเทาสาธารณภัย สำนักงบประมาณ สถาบันการแพทย์ฉุกเฉินแห่งชาติ และกรมควบคุมมลพิษ โดยสรุปประเด็นสำคัญดังนี้ (1) การจัดทำระบบฐานข้อมูลวัตถุอันตราย (2) การรวบรวมข้อมูลและฐานข้อมูล (3) การใช้ประโยชน์จากระบบฐานข้อมูลวัตถุอันตราย และ (4) การสนับสนุนงบประมาณ
           ตอนท้ายของการประชุม ได้พิจารณาและมีมติเห็นชอบรายชื่อผู้แทนภาคเอกชนและภาคประชาสังคมในคณะอนุกรรมการพัฒนากฎหมายสารเคมี เพื่อทำหน้าที่ทบทวนและวิเคราะห์กฎหมายที่เกี่ยวกับการจัดการสารเคมีทั้งในประเทศและต่างประเทศ ตลอดจนการกำหนดกรอบการพัฒนากฎหมายสารเคมีตลอดวงจรสารเคมีอีกด้วย


*******************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5059