รัฐบาลไทย-ข่าวทำเนียบรัฐบาล-นายกฯ ห่วงคนไทยดื่มเหล้าติดอันดับโลก ชี้ส่งผลเสียมากกว่าดี แนะใช้โอกาสเข้าพรรษาลด ละ เลิกเหล้า ช่วยประหยัดค่าใช้จ่าย สร้างเสริมสุขภาพ เปลี่ยนภาพลักษณ์ประเทศไทย







                                วันอาทิตย์ที่ 9 กรกฎาคม 2560                              





    747  





      พิมพ์    
     
    
















   นายกฯ ห่วงคนไทยดื่มเหล้าติดอันดับโลก ชี้ส่งผลเสียมากกว่าดี แนะใช้โอกาสเข้าพรรษาลด ละ เลิกเหล้า ช่วยประหยัดค่าใช้จ่าย สร้างเสริมสุขภาพ เปลี่ยนภาพลักษณ์ประเทศไทย
 

   นายกรัฐมนตรี เป็นห่วงพฤติกรรมการดื่มสุราของคนไทยที่ติดอันดับโลก 





   วันนี้  (9 กรกฎาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า  พลเอก ประยุทธ์ จันทร์โอชา นายกรัฐมนตรี เป็นห่วงพฤติกรรมการดื่มสุราของคนไทยที่ติดอันดับโลก โดยเฉพาะนักดื่มหน้าใหม่ที่เป็นเยาวชนอายุ 15 - 19 ปี ซึ่งมีแนวโน้มดื่มสุรามากขึ้นถึงร้อยละ 4.96 ต่อปี ขณะที่คนไทยใช้เวลาเพียง 4.5 นาทีในการเดินทางไปร้านขายเครื่องดื่มแอลกอฮอล์ แสดงให้เห็นว่าประชาชนสามารถซื้อหาสุราได้ง่าย เพราะมีขายตามร้านค้าทั่วไปในชุมชน 

"ข้อมูลจากองค์การอนามัยโลกเคยระบุว่า คนไทยดื่มเหล้ามากที่สุดเป็นอันดับที่ 5 ของโลก และเป็นสาเหตุของการเกิดอุบัติเหตุบนท้องถนนมากที่สุด เห็นได้จากสถิติอุบัติเหตุในทุกช่วงเทศกาลที่มีวันหยุดยาว นอกจากนี้ ผลจากการดื่มสุรายังทำให้เกิดปัญหาสังคมอื่น ๆ ตามมาด้วย เช่น การใช้ความรุนแรงในครอบครัว การทะเลาะวิวาท และอาชญากรรม"

นายกรัฐมนตรีกล่าวว่า รัฐบาลกำลังเร่งดำเนินการตามแผนยุทธศาสตร์นโยบายแอลกอฮอล์ระดับชาติ ระยะ 10 ปี (พ.ศ.2554-2563) โดยเฉพาะการบังคับใช้กฎหมายควบคุมเครื่องดื่มแอลกอฮอล์อย่างจริงจัง เช่น การกำหนดสถานที่ห้ามขายหรือห้ามบริโภคเครื่องดื่มแอลกอฮอล์เพิ่มเติม ทั้งสถานีขนส่ง ท่าเรือโดยสาร สถานีรถไฟ หรือรอบสถานศึกษา การกำหนดวันห้ามขายเครื่องดื่มแอลกอฮอล์ รณรงค์สร้างจิตสำนึกที่ดีแก่เยาวชน เป็นต้น โดยมีเป้าหมายเพื่อควบคุมและลดการบริโภค ลดนักดื่มหน้าใหม่ จำกัดและลดความรุนแรงของปัญหาจากเครื่องดื่มแอลกอฮอล์

"นายกฯ อยากให้ประชาชนใช้โอกาสเทศกาลเข้าพรรษา 3 เดือน ลด ละ เลิกการดื่มสุรา ซึ่งถือเป็นมหากุศลจากการปฏิบัติบูชา โดยจากการรณรงค์ที่ผ่านมาพบว่า ผู้ที่เข้าร่วมกิจกรรมงดเหล้าเข้าพรรษาถึงร้อยละ 81.2 สามารถประหยัดค่าใช้จ่ายในครอบครัวได้ ร้อยละ 80.5 มีสุขภาพร่างกายดีขึ้น ร้อยละ 50.2 มีสุขภาพจิตใจดีขึ้น และร้อยละ 31.1 มีความสุขและลดปัญหาในครอบครัวได้"

นอกจากนี้ ยังได้ขอบคุณทุกภาคส่วนที่ร่วมกันแก้ไขปัญหามาโดยตลอด และเชื่อว่าตัวนักดื่มและคนรอบข้างเป็นเงื่อนไขสำคัญที่จะช่วยลดปริมาณการดื่มสุราลงได้อย่างแท้จริง จึงขอความร่วมมือผู้ที่เกี่ยวข้องหันไปปรับเปลี่ยนพฤติกรรมใหม่ ช่วยสร้างภาพลักษณ์ที่ดีให้แก่ประเทศ

-----------------

กลุ่มประชาสัมพันธ์และเผยแพร่
 



ที่มา : http://www.thaigov.go.th/news/contents/details/5117