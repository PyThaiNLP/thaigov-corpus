รัฐบาลไทย-ข่าวทำเนียบรัฐบาล-นรม. กล่าวสนับสนุนและเป็นกำลังใจในโอกาสครบรอบ 55 ปี มูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์







                                วันอังคารที่ 11 กรกฎาคม 2560                              





    203  





      พิมพ์    
     
    
















   นรม. กล่าวสนับสนุนและเป็นกำลังใจในโอกาสครบรอบ 55 ปี มูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์
 

   นรม. กล่าวสนับสนุนและเป็นกำลังใจในโอกาสครบรอบ 55 ปี มูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์ 





             วันนี้ (11 กรกฎาคม 2560) เวลา 8.30 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล นางสายสม วงศาสุลักษณ์ ประธานมูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์ นำคณะกรรมการบริหารและอาสาสมัครของมูลนิธิฯ มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์และมอบเข็มกลัดดอกบานชื่นในโอกาสวันที่ 11 กรกฎาคม ของทุกปีเป็นวันคล้ายวันก่อตั้งมูลนิธิฯ และครบรอบ 55 ปีในปีนี้ ภายใต้คำขวัญ “เพื่อโลกสดใส มอบดอกบานชื่นแทนใจ ช่วยคนพิการทางสติปัญญา” โดยจะทำการรณรงค์จำหน่ายดอกบานชื่นระหว่างเดือนมิถุนายน - กรกฎาคม 2560
          โอกาสนี้ ประธานมูลนิธิช่วยคนปัญญาอ่อนแห่งประเทศไทยกล่าวรายงานว่า มูลนิธิช่วยคนปัญญาอ่อนแห่งประเทศไทย เป็นองค์กรสาธารณกุศลก่อตั้งเมื่อปี 2505 ซึ่งมีวัตถุประสงค์เพื่อส่งเสริมฟื้นฟูสมรรถภาพด้านต่าง ๆ ของผู้พิการทางสติปัญญาให้สามารถดำรงชีวิตประจำวันได้ และไม่เป็นภาระแก่ครอบครัวและสังคม ตลอดจนเผยแพร่วิธีการป้องกันเพื่อลดอัตราการเกิดภาวะปัญญาอ่อน ซึ่งในปัจจุบันมูลนิธิฯ มีหน่วยงานที่ให้บริการคนพิการทางสติปัญญาในทุกระดับวัยและระดับความพิการทั้งหมด 10 แห่ง ตั้งอยู่ในส่วนกลาง 6 แห่ง และในส่วนภูมิภาค 4 แห่ง อีกทั้งยังได้ไปให้บริการในชุมชนต่าง ๆ อีกไม่น้อยกว่า 65 จังหวัด ทั่วประเทศ
          จากนั้น ประธานมูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์ ได้ติดเข็มกลัดดอกบานชื่นสัญลักษณ์ “วันเมตตาปัญญาอ่อน” แก่นายกรัฐมนตรี ซึ่งนายกรัฐมนตรีได้กล่าวขอบคุณ พร้อมยินดีเป็นกำลังใจให้แก่มูลนิธิฯ ในการรณรงค์จัดจำหน่ายดอกบานชื่น เพื่อจัดหาทุนช่วยเหลือผู้พิการทางสติปัญญา ให้มีคุณภาพชีวิตที่ดีตามเจนตนารมณ์ของมูลนิธิฯ ต่อไป
 
**********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5128