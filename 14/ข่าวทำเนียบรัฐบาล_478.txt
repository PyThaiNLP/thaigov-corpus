รัฐบาลไทย-ข่าวทำเนียบรัฐบาล-นรม. เยี่ยมชมนิทรรศการ “RAOT on The Move” ก้าวสู่ปีที่ 3 การยางแห่งประเทศไทย ชูนวัตกรรมแปรรูปผลิตภัณฑ์ยาง สร้างมูลค่าเพิ่มยางพาราไทย ในยุคไทยแลนด์ 4.0 ตามนโนบายของรัฐบาล







                                วันอังคารที่ 11 กรกฎาคม 2560                              





    357  





      พิมพ์    
     
    
















   นรม. เยี่ยมชมนิทรรศการ “RAOT on The Move” ก้าวสู่ปีที่ 3 การยางแห่งประเทศไทย ชูนวัตกรรมแปรรูปผลิตภัณฑ์ยาง สร้างมูลค่าเพิ่มยางพาราไทย ในยุคไทยแลนด์ 4.0 ตามนโนบายของรัฐบาล
 

   มุ่งเน้นนวัตกรรม การพัฒนาและต่อยอดยางพาราตั้งแต่ต้นทาง กลางทาง และปลายทาง โดยเฉพาะการเพิ่มมูลค่าให้มากขึ้น 





             วันนี้ (11 กรกฎาคม 2560) เวลา 08.30 น. ณ บริเวณโถงชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พล.อ.ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ พร้อมด้วย ดร.ธีธัช สุขสะอาด ผู้ว่าการการยางแห่งประเทศไทย นำคณะมาพบ พลเอกประยุทธ จันทร์โอชา นายกรัฐมนตรี  เพื่อประชาสัมพันธ์การจัดงาน “RAOT on The Move : นวัตกรรมการแปรรูป จุดเปลี่ยนยางพาราไทย” ซึ่งจะจัดขึ้นระหว่างวันที่ 14-16 กรกฎาคม 2560 ณ ศูนย์การค้าโชว์ ดีซี พระราม 9
ทั้งนี้ โดยมีจุดประสงค์เพื่อพัฒนายางพาราไทยผ่านการบูรณาการทุกภาคส่วนที่เกี่ยวข้อง สอดคล้องกับแนวทางประเทศไทย 4.0 ของรัฐบาล ที่มุ่งเน้นนวัตกรรม การพัฒนาและต่อยอดยางพาราตั้งแต่ต้นทาง กลางทาง และปลายทาง โดยเฉพาะการเพิ่มมูลค่าให้มากขึ้น รวมถึงการแปรรูปและสามารถต่อยอดเชิงพาณิชย์ทั้งในประเทศ และต่างประเทศ ทำให้เกษตรกรและประเทศมีรายได้มากขึ้น พร้อมกันนั้นยังจัดขึ้นเนื่องในโอกาสครบรอบวันสถาปนาการยางแห่งประเทศไทยก้าวสู่ปีที่ 3 ด้วย ซึ่งในการเข้าพบนายกรัฐมนตรีครั้งนี้ ได้มีการจัดแสดงไฮไลท์ของงาน ทั้งผลิตภัณฑ์ที่แปรรูปจากยางพาราที่ใช้ในชีวิตประจำวัน พร้อมกับการแสดงสาธิตการออกกำลังกาย “ยาง...ยืดชีวิต” อีกด้วย
          งาน “RAOT on The Move : นวัตกรรมการแปรรูป จุดเปลี่ยนยางพาราไทย” กำหนดจัดขึ้นในระหว่างวันที่ 14 – 16 กรกฎาคม 2560 ณ โซนเอเทรียม ชั้น 1 และ โชว์ อาร์ต ฮอลล์ ชั้น 4 ศูนย์การค้าโชว์  ดีซี พระราม 9  ในเวลา 10.00 – 21.00 น. แบ่งออกเป็น 4 โซนสำคัญ ได้แก่  โซนเทิดพระเกียรติ ต้นกล้าของพ่อ จัดแสดงนิทรรศการเทิดพระเกียรติ พระบาทสมเด็จพระปรมินทรมหาภูมิพลอดุลยเดช และสมเด็จพระเจ้าอยู่หัวมหาวชิราลงกรณ บดินทรเทพยวรางกูร โดยรวบรวมพระราชกรณียกิจที่ทรงมีคุณูปการต่อภาคเกษตร รวมถึงกิจการยางพารา โซน Rubber Showcase ซึ่งจัดแสดงข้อมูลความรู้ พร้อมกิจกรรมร่วมสนุก แบ่งเป็น 3 ส่วน ได้แก่ “ยางสามัญประจำบ้าน” เป็นโซนของใช้ใกล้ตัวที่มีส่วนผสมหรือส่วนประกอบของยางพาราที่เราใช้และอยู่รอบตัวในชีวิตประจำวัน “ยางแห่งอนาคต” นำเสนอนวัตกรรมจากยางพารา ซึ่งมีการแปรรูปเป็นผลิตภัณฑ์ประเภทต่างๆ อาทิ อุปกรณ์การแพทย์ แบบจำลองสำหรับฝึกซ้อมยุทธวิธี เป็นต้น ซึ่งผลิตภัณฑ์ดังกล่าว ล้วนใช้ยางพาราเป็นวัตถุดิบและคาดว่าจะเป็นผลิตภัณฑ์ที่เป็นผลผลิตต่อยอดงานวิจัย สู่เชิงพาณิชย์ต่อไปได้ในอนาคต “ยาง…ยืดชีวิต” เป็นโซนที่ทุกๆ คน เข้ามาสัมผัสแล้ว จะยิ่งมีความเข้าใจมากขึ้นว่ายางพาราล้วนอยู่รอบตัวเรา ซึ่งไม่ใช้แค่อุปกรณ์เครื่องใช้เท่านั้น แต่ยังช่วยสร้างความปลอดภัย สร้างความแข็งแรงในชีวิตให้กับคนไทยทุกคน   ซึ่งผลิตภัณฑ์ยางพาราที่นำมาเป็นส่วนประกอบของการออกกำลังกาย จะช่วยให้ผู้บริโภคใช้งานได้อย่างมีประสิทธิภาพ       โซน “Rubber Garden” สำหรับผู้ที่ชื่นชอบการถ่ายภาพ กับโซนที่ตกแต่งด้วยอุปกรณ์ล้วนทำมาจากยางพาราที่สร้างมูลค่าเพิ่มในรูปแบบต่างๆ ได้อย่างสวยงาม และจะเป็นอีกพื้นที่หนึ่งสำหรับนั่งพักผ่อนและสนุกกับกิจกรรมถ่ายภาพ แชะ & แชร์  และโซนสุดท้าย “Rubber Shop” พื้นที่จัดจำหน่ายผลิตภัณฑ์จากยางพารากว่า 50 ร้านทั่วประเทศ และยังมีกิจกรรมการแสดงร่วมสมัยและกิจกรรมการแสดงที่เกี่ยวกับยางพารา อาทิ การกระโดดเชือก(ยาง) ลีลา Thailand’s Slam Dunk, Juggling Ball เป็นต้น
          โอกาสนี้ นายกรัฐมนตรีได้กล่าวชื่นชมการยางแห่งประเทศไทยพร้อมย้ำให้พัฒนายางพาราโดยนำเทคโนโลยีนวัตกรรมต่าง ๆ เข้ามาร่วมในการพัฒนา เพื่อเพิ่มมูลค่ายางพารา ช่วยให้ราคายางพาราในตลาดสูงขึ้นและเป็นการช่วยเหลือเกษตรกรชาวสวนยางอีกด้วย
          อนึ่ง  ในการจัดงานครั้งนี้ยังมีการแสดงดนตรีจากนักดนตรีมืออาชีพ และเหล่าศิลปิน ดารา นักร้อง ตลอดทั้ง 3 วันดังกล่าว ซึ่งผู้สนใจสามารถสอบถามรายละเอียดเพิ่มเติมได้ที่ การยางแห่งประเทศไทย โทร. 02 433 2222 ต่อ 512 หรือดูรายละเอียดเพิ่มเติมที่ www.raot.co.th หรือ เฟสบุ๊คแฟนเพจ การยางแห่งประเทศไทย RAOT
 
****************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5129