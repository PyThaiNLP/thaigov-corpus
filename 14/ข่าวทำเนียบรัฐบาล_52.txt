รัฐบาลไทย-ข่าวทำเนียบรัฐบาล-นายกรัฐมนตรีระบุไม่มีแนวคิดให้ทหารควบคุมกิจการพลังงาน ยืนยันจะดำเนินการตามกฎหมายหากมีการรวมกลุ่มประท้วง 







                                วันอังคารที่ 28 มีนาคม 2560                              





    260  





      พิมพ์    
     
    
















   นายกรัฐมนตรีระบุไม่มีแนวคิดให้ทหารควบคุมกิจการพลังงาน ยืนยันจะดำเนินการตามกฎหมายหากมีการรวมกลุ่มประท้วง 
 

   นายกรัฐมนตรีระบุไม่มีแนวคิดให้ทหารควบคุมกิจการพลังงาน ยืนยันจะดำเนินการตามกฎหมายหากมีการรวมกลุ่มประท้วง  





   นายกรัฐมนตรีระบุไม่มีแนวคิดให้ทหารควบคุมกิจการพลังงาน ยืนยันจะดำเนินการตามกฎหมายหากมีการรวมกลุ่มประท้วง 

วันนี้ (28 มีนาคม 2560) เวลา 14.00 น. ณ บริเวณห้องโถงชั้นล่าง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีให้สัมภาษณ์ภายหลังการประชุมคณะรัฐมนตรี ถึงกรณีที่ ม.ร.ว.ปรีดิยาธร  เทวกุล อดีตรองนายกรัฐมนตรีออกมาระบุว่ามี กลุ่มทหารเข้ามาแทรกแซงเนื้อหาพระราชบัญญัติ (พ.ร.บ.) ปิโตรเลียมแห่งชาติ โดยให้จัดตั้งบรรษัทน้ำมันขึ้นมาว่า ต้องทำความเข้าใจกันใหม่ กฎหมายฉบับนี้เริ่มตั้งแต่ปี 2557 พยายามจะออกมาก่อนหน้าที่ตนจะเข้ามาตำแหน่ง แต่ยังออกไม่ได้ เพราะหลายฝ่ายมีความคิดเห็นต่างกัน  ซึ่งรัฐบาลชุดนี้ได้รับฟังและรวบรวมข้อคิดเห็นเหล่านั้นส่งไปที่สภานิติบัญญัติแห่งชาติ (สนช.) เพื่อให้คณะกรรมาธิการพลังงาน พิจารณา 

ส่วนที่มีการมองว่าแอบใส่การจัดตั้งบรรษัทน้ำมัน เพื่อหวังให้ทหารเข้าไปดำเนินการนั้น ไม่ใช่หน้าที่ของกรมพลังงานทหาร   ซึ่งมีหน้าที่จำกัด ไม่สามารถทำได้ และไม่มีใครคิดนำผลประโยชน์มาเป็นของทหาร  ฉะนั้นขอให้เข้าใจว่า เป็นข้อเสนอของภาคประชาชนจากหลายเครือข่ายเท่านั้น  โดยคณะกรรมการวิสามัญได้พิจารณา และเคยแถลงเมื่อวันที่ 16 พฤษภาคม 2559 ว่าภาคประชาชนต้องการให้บรรจุการจัดตั้งบรรษัทน้ำมันเข้าไปด้วย ซึ่งเป็นเรื่องของ สนช.ที่จะเป็นผู้พิจารณา 

นายกรัฐมนตรีกล่าวว่า “ผมไม่เคยมีแนวคิดอะไรที่จะให้ทหารเข้ามาดูแลทั้งสิ้น สิ่งที่รัฐบาลต้องการคือให้ พ.ร.บ.ปิโตรเลียมออกมาให้ได้ เพราะต้องดูเรื่องการลงทุนการขุดเจาะน้ำมัน ซึ่งมีหลายพื้นที่จะต้องมีการทำสัมปทาน ตอนนี้ยังไม่รู้ เนื่องจากวันข้างหน้าพลังงานเราจะขาดแคลน ไม่ใช่ว่าทำพรุ่งนี้ แล้วสามารถสร้างหรือเจาะแหล่งพลังงานได้ทันที ต้องใช้เวลาอีก 5 – 6 ปี กว่าบริษัทเขาจะเริ่มลงทุน ตัดสินใจหาเงินกู้ จึงต้องรีบทำในวันนี้ แต่หลายคนก็ชอบคิดว่าทำไมต้องรีบทำ แล้วก็ไม่ทัน หลายประเทศก็ไปลงทุนที่อื่น ไม่มาลงทุนประเทศที่มีปัญหาขนาดนี้ เพราะวุ่นวายไปหมด ทั้งที่ข้อมูลพื้นฐานเขารู้ว่าน้ำมันเรามีมากน้อยแค่ไหน สิ่งสำคัญเราเองไม่ยอมรับ กลุ่มพวกนี้ไม่เข้าใจทั้งสิ้น เรื่องนี้จะผิดหรือถูกไม่พิจารณากันมา ผมขี้เกียจยุ่งเกี่ยวด้วย ถ้ามันไม่ได้ขึ้นมาก็รับผิดชอบด้วยแล้วกัน” 

ผู้สื่อข่าวถามว่า การเร่งรัดพิจารณาร่าง พ.ร.บ.ปิโตรเลียม เพื่อจัดบรรษัทน้ำมันจะนำไปสู่ความขัดแย้งหรือไม่ นายกรัฐมนตรีกล่าวว่า จากการสร้างการรับรู้ที่ภาคใต้เรื่องพลังงาน เพื่อให้เกิดความเข้าใจปรากฏว่าไม่ค่อยเข้าใจกัน และเข้าใจไม่ตรงกันหมดเลย จึงเป็นสาเหตุของความขัดแย้ง และท้ายที่สุดเราก็ทำอะไรไม่ได้เหมือนเดิม พร้อมกล่าวยืนยันว่า หากมีการมาประท้วงอีก จะต้องดำเนินการตามกฎหมาย เพราะให้อภัยไปหลายทีแล้ว ไม่ใช่เพราะว่ากลุ่มคนเหล่านี้ขัดแย้งกับรัฐบาล  แต่ที่ต้องดำเนินการตามกฎหมาย ส่วนความคิดเห็นก็ขอให้ไปแสดงในช่องทางที่ถูกต้อง และขอให้ยอมรับกฎกติกา

---------------------------------------------------- 



ที่มา : http://www.thaigov.go.th/news/contents/details/2697