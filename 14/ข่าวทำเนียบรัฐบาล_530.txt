รัฐบาลไทย-ข่าวทำเนียบรัฐบาล-ลธน. เป็นประธานปิดฯ พร้อมมอบเกียรติบัตรแก่ผู้ประกอบการที่ให้การสนับสนุนการจัดงานตลาดคลองผดุงฯ “Thailand’s Best Local Product ” ประจำเดือนกรกฎาคม 2560 







                                วันอังคารที่ 25 กรกฎาคม 2560                              





    752  





      พิมพ์    
     
    
















   ลธน. เป็นประธานปิดฯ พร้อมมอบเกียรติบัตรแก่ผู้ประกอบการที่ให้การสนับสนุนการจัดงานตลาดคลองผดุงฯ “Thailand’s Best Local Product ” ประจำเดือนกรกฎาคม 2560 
 

   ลธน. เป็นประธานปิดฯ พร้อมมอบเกียรติบัตรแก่ผู้ประกอบการที่ให้การสนับสนุนการจัดงานตลาดคลองผดุงฯ “Thailand’s Best Local Product ” ประจำเดือนกรกฎาคม 2560 ร่วมสานพลังประชารัฐขับเคลื่อนเศรษฐกิจฐานราก รายได้กระจายสู่ชุมชนกว่า 250 ล้านบาท 





             วันนี้ (24 กรกฎาคม 2560) เวลา 12.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาล พลเอกวิลาศ อรุณศรี เลขาธิการนายกรัฐมนตรี เป็นประธานปิดตลาดคลองผดุงกรุงเกษมพร้อมมอบเกียรติบัตรแก่ผู้ประกอบการและตัวแทนหน่วยงานที่ให้การสนับสนุนการจัดงานตลาดคลองผดุงฯ เดือนกรกฎาคม 2560 ดำเนินงานโดยกรมพัฒนาชุมชน กระทรวงมหาดไทย ซึ่งเป็นเจ้าภาพหลักสานพลังประชารัฐกับบริษัทประชารัฐสามัคคี จำกัด และบริษัทเอกชนที่สนับสนุนโครงการประชารัฐ นำผลิตภัณฑ์ของบริษัทประชารัฐสามัคคี จำกัดและบริษัทเครือข่าย โดยความร่วมมือของสำนักเลขาธิการนายกรัฐมนตรี 
          สำหรับวันนี้ เป็นการจัดกิจกรรมมอบเกียรติบัตรแก่ผู้ประกอบการที่มียอดจำหน่ายสูง จำนวนหลายราย จำแนกเป็น ประเภทสินค้าเด่น ประเภทผลผลิตการเกษตร ประเภทอาหารชวนชิม ประเภทสินค้าภายใต้การส่งเสริมทางบริษัทประชารัฐรักสามัคคี และประเภทร้านค้า SMEs  ประจำเดือนกรกฎาคม 2560 (1 - 24 กรกฎาคม 2560) เพื่อแสดงความขอบคุณที่ทุกฝ่ายให้ความร่วมมือกับหน่วยงานภาครัฐตามนโยบายรัฐบาลและนายกรัฐมนตรี ในการสนับสนุนผลิตภัณฑ์สินค้าแปรรูปที่มีนวัตกรรม มีคุณภาพ และมีความโดดเด่น มาจำหน่ายให้กับผู้บริโภคโดยตรง เพื่อสร้างรายได้ให้กับชุมชน ทั้งนี้ การดำเนินงานของตลาดคลองผดุงฯ ประจำเดือนกรกฎาคม 2560 สามารถสร้างรายได้มียอดการจำหน่ายกว่า 250 ล้านบาท มีผู้ร่วมงานกว่า 3 แสนราย
          โอกาสนี้ อธิบดีกรมการพัฒนาชุมชน กล่าวรายงานว่า ในเดือนกรกฎาคม 2560 ตลาดคลองผดุงกรุงเกษม ข้างทำเนียบรัฐบาล จัดโดยกรมการพัฒนาชุมชน กระทรวงมหาดไทย ร่วมกับบริษัท ประชารัฐรักสามัคคี จำกัด พร้อมผู้ประกอบการที่สนับสนุนโครงการประชารัฐ โดยนำผลิตภัณฑ์ บริษัท ประชารัฐรักสามัคคี จำกัด และบริษัทภายในเครือข่ายมาจำหน่ายผลิตภัณฑ์ที่มีความหลากหลายในราคาย่อมเยา ภายใต้แนวคิด “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” ทั้งนี้ มีการจัดขึ้นอย่างต่อเนื่องเป็นระยะเวลา 3 เดือน ตั้งแต่เดือนพฤษภาคม - กรกฎาคม 2560 ณ ตลาดคลองผดุงกรุงเกษม ข้างทำเนียบรัฐบาล ระหว่างเวลา 10.00 - 19.00 น. พร้อมเปิดบริการทุกวันไม่เว้นวันหยุดราชการและวันหยุดนักขัตฤกษ์
           อธิบดีกรมการพัฒนาชุมชน กล่าวรายงานเพิ่มเติมถึงการจัดงาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” ณ ตลาดคลองผดุงกรุงเกษม ในเดือนกรกฎาคม 2560 ซึ่งจัดขึ้นระหว่างวันที่ 1 - 24 กรกฎาคม 2560 ทั้งนี้ การจัดงานที่ผ่านมาประสบผลสำเร็จในหลายด้าน ได้แก่ 1) เป็นการแสดงพลังประชารัฐ ระหว่าง กระทรวงมหาดไทย บริษัทประชารัฐรักสามัคคีจำกัดบริษัทเอกชนที่สนับสนุนโครงการประชารัฐ และกลุ่มผู้ประกอบการสินค้าชุมชนทั่วประเทศ เพื่อจำหน่ายสินค้าชุมชน ก่อให้เกิดการสร้างงาน และสร้างรายได้ เกิดการขยายตัวของเศรษฐกิจฐานรากเป็นไปตามนโยบายของรัฐบาล 2) การสร้างโอกาส การจัดงานสามารถสร้างโอกาสให้กับเกษตรกรและผู้ประกอบการสินค้าชุมชน 3) ผลการจัดจำหน่ายผลิตภัณฑ์ ซึ่งภายในงานได้จัดแสดงและจำหน่ายผลิตภัณฑ์ชุมชนภายใต้การส่งเสริมของบริษัทประชารัฐรักสามัคคี จังหวัดและบริษัทเครือข่าย ซึ่งมีผลิตภัณฑ์เด่นและผลผลิตทางการเกษตรของกลุ่มจังหวัดทั่วประเทศ และอาหารชวนชิมซึ่งเป็นอาหารและเครื่องดื่มที่มีชื่อเสียงจากทุกภูมิภาค 4) กระแสตอบรับจากผู้เข้าชมงาน ที่ได้รับการตอบรับเป็นอย่างดีจากประชาชน มีผู้เข้าเยี่ยมชมงานกว่า 3 แสนราย และจากผลการประเมินด้วยแบบสอบถามความคิดเห็นที่มาร่วมงานนี้พบว่า ประชาชนส่วนใหญ่มีความพึงพอใจการจัดงานในระดับดีมาก ตลอดจนประทับใจในด้านความหลากหลายของผลิตภัณฑ์ที่มีคุณภาพ
          จากนั้น เลขาธิการนายกรัฐมนตรี เป็นประธานกล่าวปิดงานฯ โดยได้กล่าวขอบคุณและแสดงความยินดีกับทุกคนที่ได้รับเกียรติบัตรในครั้งนี้ และขอบคุณบริษัทประชารัฐรักสามมัคคีที่ให้การสนับสนุนการจัดงานมาโดยตลอดอย่างต่อเนื่อง ทั้งนี้ การจัดงานตลาดคลองผดุงกรุงเกษม ข้างทำเนียบรัฐบาลเป็นดำริของ พลเอก ประยุทธ์ จันทร์โอชา นายกรัฐมนตรี เพื่อเปิดโอกาสให้ผู้ประกอบการรายย่อยจากทั่วประเทศได้ผลัดเปลี่ยนหมุนเวียนกันมาพบปะผู้บริโภคโดยตรง ด้วยการจำหน่ายสินค้าท้องถิ่นในราคาย่อมเยาโดยไม่ผ่านพ่อค้าคนกลาง อีกทั้งเป็นการให้ทุกกระทรวงหรือหน่วยงานภาครัฐอื่น ๆ หมุนเวียนมาจัดงานภายในตลาดดังกล่าว และได้มีโอกาสใกล้ชิดประชาชนด้วยการจัดแสดงผลงานผ่านนิทรรศการ และมีบริการสวัสดิการต่าง ๆ มาให้บริการประชาชนโดยตรงอีกด้วย ประการสำคัญนายกรัฐมนตรีปรารถนาให้ตลาดฯ นี้เป็นการลดความเหลื่อมล้ำในสังคม พร้อมเพิ่มรายได้และเพิ่มช่องทางในการจำหน่ายสินค้าแก่ผู้ประกอบการรายย่อยเพื่อให้มีคุณภาพชีวิตที่ดีขึ้น แต่ทั้งนี้รายได้จะมากหรือน้อยก็ยังมีปัจจัยอื่น ๆ เช่น สภาพดินฟ้าอากาศ ปัญหาเศรษฐกิจ ดังนั้นการดำเนินการตามแนวทาง “ประชารัฐ” ของรัฐบาล จึงเป็นแนวทางที่เหมาะสมกับยุคปัจจุบันนี้อีกด้วย
          จากนั้น นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ได้ส่งมอบป้ายตลาดคลองผดุงกรุงเกษม ผ่านเลขาธิการนายกรัฐมนตรี เพื่อส่งมอบต่อให้กับตัวแทนผู้บริหารธนาคารเพื่อการเกษตรและสหกรณ์การเกษตร (ธ.ก.ส.) เพื่อรับเป็นเจ้าภาพการจัดงาน ฯ ในเดือนสิงหาคม 2560 พร้อมทั้งได้ถ่ายภาพเป็นที่ระลึกร่วมกันกับผู้มาร่วมงานในครั้งนี้ด้วยอัธยาศัยอันดี
          นอกจากนี้ ภายในเดือนสิงหาคม 2560 ซึ่งเป็นเดือนที่ทางธนาคารเพื่อการเกษตรและสหกรณ์การเกษตร (ธ.ก.ส.) ได้เป็นเจ้าภาพหลักในการจัดงานตลาดคลองผดุงกรุงเกษมภายใต้กรอบแนวคิด “เพื่อยกระดับ SMEs ไทย ก้าวไกล สู่สากล” โดยนายอภิรมย์ สุขประเสริฐ ผู้จัดการ ธ.ก.ส. พร้อมดำเนินนโยบายเกษตรยุคใหม่ตามแนวทางประชารัฐของ พลเอก ประยุทธ์ จันทร์โอชา นายกรัฐมนตรี ในการผลักดัน SMEs ไทย สู่ยุคเกษตร 4.0 ที่มากด้วยนวัตกรรมการผลิตอย่างพิถีพิถัน ด้วยฝีมือความภาคภูมิใจของคนไทยร่วมกับตลาดคลองผดุงกรุงเกษม โดยในแต่ละสัปดาห์จะมี Theme งานที่แตกต่างกันเพื่อให้สอดคล้องกับรูปแบบงานที่จัด สัปดาห์ที่ 1 SMEs สู่เศรษฐกิจไทย (วันที่ 4-9 สิงหาคม 2560) สัปดาห์ที่ 2 GIFT FOR MOM (วันที่ 10-15 สิงหาคม 2560) สัปดาห์ที่ 3 GIFT FOR YOU แกะกล่องไอเดียไทย ก้าวไกลสู่สากล (วันที่ 16-21 สิงหาคม 2560) สัปดาห์ที่ 4 FRESH FRUIT FUN ช๊อปเพลิน ผลไม้ดี วิถีไทย (วันที่ 22-27 สิงหาคม 2560)
          ทั้งนี้ ภายในงานจะมีกิจกรรมการขายสินค้า SMEs เกษตร กิจกรรมให้ความรู้แก่ผู้ประกอบการ SMEs เกษตรที่มาร่วมงาน กิจกรรมให้ความรู้แก่ผู้ร่วมงานและประชาชนทั่วไปภายในงาน เช่น ความรู้ทางการเงิน และความรู้ด้านอาชีพ เป็นต้น กิจกรรมการแนะนำร้านค้า SMEs เกษตร และกิจกรรมส่งเสริมการขาย เช่น สินค้าราคาพิเศษ เป็นต้น กิจกรรมด้านผลิตภัณฑ์ของธนาคาร ได้แก่ บริการจำหน่ายสลากออมทรัพย์ทวีสิน และคลินิคสินเชื่อตลอดจนกิจกรรมพิเศษของส่วนงานภายนอก ได้แก่ บริษัท ไปรษณีย์ไทย จำกัด ให้บริการรับส่งของขวัญภายในงาน แจกโปสการ์ด (รูปแบบที่ ธ.ก.ส. กำหนด) และถ่ายภาพทำตราไปรษณียากรพิเศษให้แก่ผู้ร่วมกิจกรรม บริษัท อาคเนย์ประกันชีวิต จำกัด (มหาชน) ให้บริการตรวจสุขภาพประชาชน และในช่วงวันแม่ 12-13 สิงหาคม 2560 จะมีกิจกรรมจุดเทียนถวายพระพร ในวันที่ 12 สิงหาคม 2560 (แต่งกายชุดไทยสีขาว หรือสีนวล)
          ดังนั้น รองเลขาธิการนายกรัฐมนตรีฝ่ายการเมือง จึงขอเชิญชวนผู้ที่สนใจมาเข้าชมไฮไลท์ต่าง ๆ ภายในงาน ที่เนื่องจากยังมีผู้ประกอบการอีกจำนวนมาก ที่จะทยอยมาร่วมจัดแสดง จำหน่ายผลิตภัณฑ์ ซึ่งจะเป็นการเชื่อมโยงตลาดจากผู้ผลิตสู่ผู้บริโภคโดยตรง ก่อให้เกิดรายได้จำนวนมากกระจายไปยังผู้ประกอบการและเกษตรกรได้อย่างแท้จริง อีกทั้งส่งผลต่อการขยายตัวของเศรษฐกิจฐานรากตามนโยบายรัฐบาลได้อีกทางหนึ่งด้วย ดังนั้นจึงขอเชิญชวนประชาชน มาร่วมชมและสนับสนุนผลิตภัณฑ์ดี ๆ ภายในงาน “ตลาดของดี SMEs เกษตรไทย” เพื่อยกระดับ SMEs ไทย ก้าวไกลสู่สากล ตั้งแต่วันที่ 4 - 27 สิงหาคม 2560 ระหว่างเวลา 10.00 - 19.00 น. ทุกวัน ไม่เว้นวันหยุดราชการ และวันหยุดนักขัตฤกษ์

 
 ******************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5420