รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ นำคณะกรรมการบูรณาการด้านพิพิธภัณฑ์และแหล่งเรียนรู้ เข้าพบ นายกฯ







                                วันอังคารที่ 25 กรกฎาคม 2560                              





    284  





      พิมพ์    
     
    
















   รอง นรม.พล.อ.อ.ประจินฯ นำคณะกรรมการบูรณาการด้านพิพิธภัณฑ์และแหล่งเรียนรู้ เข้าพบ นายกฯ
 

   พร้อมสนับสนุนนโยบายลดเวลาเรียนเพิ่มเวลารู้ มุ่งเตรียมพร้อมเยาวชนสู่ยุค Thailand 4.0   





          วันนี้ (25 ก.ค. 2560) เวลา 08.30 น. ณ บริเวณโถงชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลอากาศเอก ประจิน จั่นตอง รองนายกรัฐมนตรี  นำคณะกรรมการบูรณาการด้านพิพิธภัณฑ์และแหล่งเรียนรู้ มาพบ พลเอกประยุทธ์ จันทร์โอชา นายกรัฐมนตรี  เพื่อจัดแสดง กิจกรรมส่งเสริมนโยบายลดเวลาเรียนเพิ่มเวลารู้ โดยคณะกรรมการบูรณาการด้านพิพิธภัณฑ์และแหล่งเรียนรู้ มุ่งเตรียมความพร้อมเด็กและเยาวชนสู่ยุค Thailand 4.0 และเชิญชวน คณะครู และผู้ปกครอง นำเยาวชนแสวงหาความรู้ด้วยตนเองจาก20 หน่วยงาน ที่ร่วมกันจัด 64 กิจกรรมในพิพิธภัณฑ์และแหล่งเรียนรู้ทั่วประเทศกว่า 223 แห่ง
          ทั้งนี้ โดยมีคณะผู้บริหาร 7 หน่วยงาน ประกอบด้วย 1. สำนักงานบริหารและพัฒนาองค์ความรู้ 2. พิพิธภัณฑ์กองทัพอากาศและการบินแห่งชาติ 3. กรมทรัพยากรน้ำ 4. กรมอุทยานแห่งชาติ สัตว์ป่า และพันธุ์พืช 5. สำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว 6. อุทยานวิทยาศาสตร์พระจอมเกล้า ณ หว้ากอ จ.ประจวบคีรีขันธ์ และ 7. สถาบันวิจัยดาราศาสตร์แห่งชาติ ร่วมเข้าพบด้วย
             วัตถุประสงค์ของการจัดนิทรรศการ เพื่อเผยแพร่แนะนำ และสนับสนุนนโยบายลดเวลาเรียนเพิ่มเวลารู้ มุ่งเตรียมพร้อมเยาวชนสู่ยุค Thailand 4.0 โดยมี 20 หน่วยงาน มาดำเนินการจัดกว่า 60 กิจกรรมในรูปแบบ STEM Education ปูพรมทั่วประเทศ เพื่อส่งเสริมให้คนไทยทุกเพศทุกวัยและทุกพื้นที่ ได้มีโอกาสเข้าถึงแหล่งเรียนรู้เพื่อนำไปสู่การพัฒนาตนเองและพัฒนาอาชีพอย่างยั่งยืน ตลอดจนส่งผลให้เกิดการยกระดับคุณภาพชีวิตและเพิ่มขีดความสามารถในการแข่งขันของประเทศ
          นอกจากนี้ กิจกรรมไฮไลท์บางส่วนของหน่วยงานต่าง ๆ ที่ทางคณะกรรมการบูรณาการฯ ได้นำมาจัดแสดงครั้งนี้ ได้แก่ 1. อุทยานวิทยาศาสตร์พระจอมเกล้า ณ หว้ากอ จังหวัดประจวบคีรีขันธ์ 2. สถาบันวิจัยดาราศาสตร์แห่งชาติ (องค์การมหาชน) กระทรวงวิทยาศาสตร์และเทคโนโลยี 3. พิพิธภัณฑ์กองทัพอากาศและการบินแห่งชาติ กองทัพอากาศ 4. กรมทรัพยากรธรณี กระทรวงทรัพยากรธรรมชาติและสิ่งแวดล้อม 5. กรมทรัพยากรน้ำ กระทรวงทรัพยากรธรรมชาติและสิ่งแวดล้อม 6. สำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว (องค์การมหาชน) กระทรวงเกษตรและสหกรณ์ และ 7. สำนักงานบริหารและพัฒนาองค์ความรู้ (องค์การมหาชน) สำนักนายกรัฐมนตรี
          โอกาสนี้ นายกรัฐมนตรีได้แสดงความสนใจ พร้อมซักถามรายละเอียดผลงานของคณะเยาวชน ประกอบด้วย กิจกรรม BOT CAMP ตลอดจนการเตรียมความพร้อมและสร้างแรงบันดาลใจเยาวชนสู่โลกอนาคตแห่งการเรียนรู้ และการก้าวสู่ประเทศไทย 4.0 ผ่านเส้นทางของพัฒนาการความรู้ด้าน Robotics และ Automation สนองตอบนโยบายของรัฐบาล พร้อมกันนี้ นายกรัฐมนตรียังได้ร่วมถ่ายภาพกับคณะเยาวชนที่นำผลงานมาจัดแสดง พร้อมกล่าวชื่นชมและให้กำลังใจ โดยให้คำแนะนำในการเพิ่มพูนทักษะต่าง ๆ ซึ่งจะสามารถต่อยอดและพัฒนาไปสู่การเป็นบุคลากรที่มีความรู้ความสามารถในการสร้างนวัตกรรมที่เพิ่มมูลค่าทางด้านเศรษฐกิจอย่างเป็นรูปธรรมต่อไป
     อนึ่ง ประชาชนหรือผู้ปกครองที่สนใจจะนำบุตรหลานไปพัฒนาทักษะและความสามารถด้านวิทยาศาสตร์และนวัตกรรมดังกล่าว สามารถสอบถามข้อมูลเพิ่มเติมได้ที่ สำนักงานบริหารและพัฒนาองค์ความรู้ (OKMD) โทร. 02-1056519
 

..............................................................................
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5446