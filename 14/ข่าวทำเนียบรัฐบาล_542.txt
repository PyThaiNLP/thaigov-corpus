รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการอำนวยการขับเคลื่อนการพัฒนาช่างซ่อมบำรุงอากาศยานตามคำสั่งคณะกรรมการกรอบคุณวุฒิแห่งชาติ ครั้งที่ 1/2560







                                วันพุธที่ 26 กรกฎาคม 2560                              





    211  





      พิมพ์    
     
    
















   รอง นรม. พล.อ.อ.ประจินฯ เป็นประธานการประชุมคณะกรรมการอำนวยการขับเคลื่อนการพัฒนาช่างซ่อมบำรุงอากาศยานตามคำสั่งคณะกรรมการกรอบคุณวุฒิแห่งชาติ ครั้งที่ 1/2560
 

   รอง นรม. พล.อ.อ.ประจินฯ เป็นประธานการประชุมคณะกรรมการอำนวยการขับเคลื่อนการพัฒนาช่างซ่อมบำรุงอากาศยานตามคำสั่งคณะกรรมการกรอบคุณวุฒิแห่งชาติ ครั้งที่ 1/2560 





             วันนี้ (26 กรกฎาคม 2560) เวลา 9.00 น. ณ ห้องประชุม 2503 ชั้น 5 ตึกบัญชาการ 2 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการอำนวยการขับเคลื่อนการพัฒนาช่างซ่อมบำรุงอากาศยานตามคำสั่งคณะกรรมการกรอบคุณวุฒิแห่งชาติ ครั้งที่ 1/2560 ซึ่งสรุปสาระสำคัญ ดังนี้
          ที่ประชุมได้พิจารณาและมีมติเห็นชอบ (ร่าง) ผลการดำเนินงานคณะทำงานด้านหลักสูตรและการจัดการเรียนการสอนในหลักสูตรสาขาวิชาช่างซ่อมบำรุงอากาศยานที่ได้มาตรฐานสอดคล้องกับแนวทางที่กำหนดไว้ของ The International Civil Aviation Organization (ICAO) ตามแนวทางการจัดการเรียนการสอนให้ได้มาตรฐานที่สอดคล้องกับแนวทางที่กำหนดไว้ของ ICAO
          พร้อมกันนี้ที่ประชุมได้พิจารณาและมีมติเห็นชอบลักษณะครุภัณฑ์และจำนวนที่เหมาะสมกับการเรียนการสอนตามเงื่อนไขของ ICAO ทั้งนี้ หากได้รับการสนับสนุน (บริจาค) ครุภัณฑ์ต่าง ๆ จากหน่วยงานราชการหรือภาคเอกชน เช่น เครื่องบิน ชิ้นส่วนอากาศยานที่ไม่ใช้แล้ว ก็จะสามารถช่วยลดงบประมาณลงไปได้มาก
          จากนั้น ที่ประชุมได้พิจารณาและมีมติเห็นชอบแนวทางการพัฒนาและหลักสูตรการฝึกอบรมครูช่างและบุคลากรซ่อมบำรุงอากาศยาน โดยควรมีการพัฒนาครูจากสถานศึกษาให้สามารถสอนในวิชาชีพหลักสูตรช่างอากาศยาน ซึ่งควรบรรจุข้าราชการจากผู้มีประสบการณ์ และให้ทุนการศึกษาจนจบปริญญาตรีแก่นักศึกษาสาขาวิชาชีพช่างอากาศยานปีละ 2 คน เพื่อกลับมาเป็นครูช่างอากาศยานต่อไป
          ทั้งนี้ โดยแนวทางการดำเนินงานต่อไปในการขับเคลื่อนการพัฒนาช่างซ่อมบำรุงอากาศยาน จะต้องจัดทำเอกสารคู่มือสถานศึกษาเพื่อรองรับการรับรองจากสำนักงานการบินพลเรือนแห่งประเทศไทย (กพท.) และมีการประชุมชี้แจงการใช้หลักสูตรร่วมกับสถานศึกษา ครูผู้สอน กพท. และผู้เชี่ยวชาญ จัดหาข้อสอบกลางในการประเมิน (ประเมินมาตรฐานวิชาชีพ) เพื่อประเมินผู้จบการศึกษา ในสาขาช่างอากาศยาน จัดหาหนังสือ ตำรา สื่อการเรียนการสอนเฉพาะทางด้านช่างอากาศยาน พัฒนาห้องสมุด แหล่งการเรียนรู้เฉพาะทางด้านช่างอากาศยาน จัดทำมาตรฐานครุภัณฑ์ขั้นต่ำ จัดทำคู่มือวัดผลและประเมินผล พัฒนาครูผู้สอน ครูผู้เชี่ยวชาญ พัฒนานักศึกษา ห้องปฏิบัติการ พัฒนาความร่วมมือกับสถานประกอบการ พัฒนาสู่วิทยาลัยฯ ที่ได้รับการรับรองจาก CAAT ด้วย

***********************************
กลุ่มประสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5477