รัฐบาลไทย-ข่าวทำเนียบรัฐบาล-ออท.ออสเตรียประจำประเทศไทยเข้าเยี่ยมคารวะนายกรัฐมนตรี







                                วันพุธที่ 26 กรกฎาคม 2560                              





    206  





      พิมพ์    
     
    
















   ออท.ออสเตรียประจำประเทศไทยเข้าเยี่ยมคารวะนายกรัฐมนตรี
 

   ออท.ออสเตรียประจำประเทศไทยเข้าเยี่ยมคารวะนายกรัฐมนตรี 





   วันนี้ (26 ก.ค. 60) เวลา 13.30 น. นายเอนโน โดรฟีนิก (Mr. Enno Drofenik) เอกอัครราชทูตสาธารณรัฐออสเตรียประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสพ้นจากหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้

นายกรัฐมนตรียินดีที่ออท.ออสเตรีย จะได้รับตำแหน่งอธิบดีกรมพิธีการทูต กระทรวงการต่างประเทศ สาธารณรัฐออสเตรีย และยืนยันที่จะสานต่อความร่วมมือกับออท.ออสเตรียคนใหม่ ในด้านความสัมพันธ์ทั้งสองฝ่ายยินดีที่ความสัมพันธ์ทวิภาคีมีความราบรื่น และประสงค์ให้มีการขับเคลื่อนความสัมพันธ์โดยการแลกเปลี่ยนการเยือน การประชุมหารือ และการแลกเปลี่ยนคณะผู้แทนในทุกภาคส่วนและทุกระดับ

โอกาสนี้นายกรัฐมนตรีได้กล่าวถึงสถานการณ์การเมืองไทยว่าขณะนี้กำลังเดินหน้าตาม Roadmap ในการกลับคืนสู่ประชาธิปไตยที่เข้มแข็ง และเตรียมการไปสู่การเลือกตั้ง

ด้านเศรษฐกิจ นายกรัฐมนตรียินดีที่บริษัทชั้นนำของสาธารณรัฐออสเตรียกว่า 100 บริษัท เข้ามาลงทุนในไทย ทั้งนี้ ออท.ออสเตรียกล่าวว่าภาคเอกชนออสเตรียเชื่อมั่นในศักยภาพทางเศรษฐกิจไทย และนิยมใช้ประเทศไทยเป็นศูนย์กลางการผลิตของภูมิภาคเอเชียตะวันออกเฉียงใต้

ความร่วมมือด้านการท่องเที่ยว ออท. ออสเตรียกล่าวว่าในแต่ละปีมีนักท่องเที่ยวออสเตรียเยือนไทยกว่าแสนคน และยินดีที่สายการบินไทยรื้อฟื้นเส้นทางบินตรงกรุงเทพฯ-กรุงเวียนนา จำนวน 4 เที่ยวบินต่อสัปดาห์ ซึ่งนายกรัฐมนตรีประสงค์ให้มีการส่งเสริมการท่องเที่ยวระหว่างกันแบบแพคเกจ

ด้านการศึกษา นายกรัฐมนตรียินดีที่ความร่วมมือในด้านการศึกษาระหว่างกันเป็นสาขาที่เป็นรูปธรรมมากที่สุด ทั้งในกรอบทวิภาคี และในระดับภูมิภาค ทั้งนี้ ออท. ออสเตรียประสงค์ที่จะขยายความร่วมมือด้านการอาชีวศึกษากับไทย เพื่อผลิตแรงงานที่มีคุณภาพและมีทักษะสูง สำหรับภาคธุรกิจของสาธารณรัฐออสเตรียในไทยต่อไป
****************



ที่มา : http://www.thaigov.go.th/news/contents/details/5480