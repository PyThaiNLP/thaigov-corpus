รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมคณะกรรมการคุ้มครองผู้บริโภค ครั้งที่ 7/2560 พร้อมมีมติเห็นชอบยุทธศาสตร์การแก้ไขปัญหาให้แก่ผู้บริโภคด้านอสังหาริมทรัพย์อย่างยั่งยืน







                                วันพุธที่ 26 กรกฎาคม 2560                              





    265  





      พิมพ์    
     
    
















   รมต.นร. ออมสินฯ เป็นประธานการประชุมคณะกรรมการคุ้มครองผู้บริโภค ครั้งที่ 7/2560 พร้อมมีมติเห็นชอบยุทธศาสตร์การแก้ไขปัญหาให้แก่ผู้บริโภคด้านอสังหาริมทรัพย์อย่างยั่งยืน
 

   รมต.นร. ออมสินฯ เป็นประธานการประชุมคณะกรรมการคุ้มครองผู้บริโภค ครั้งที่ 7/2560 พร้อมมีมติเห็นชอบยุทธศาสตร์การแก้ไขปัญหาให้แก่ผู้บริโภคด้านอสังหาริมทรัพย์อย่างยั่งยืน 





             วันนี้ (26 กรกฎาคม 2560) เวลา 13.30 น. ณ ห้องประชุม 109 ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการคุ้มครองผู้บริโภค ครั้งที่ 7/2560
          ที่ประชุมได้พิจารณาและมีมติเห็นชอบการดำเนินคดีแก่ผู้ประกอบธุรกิจด้านอสังหาริมทรัพย์ จำนวน 19 เรื่อง ซึ่งส่วนใหญ่ผู้บริโภคมักได้รับความเดือดร้อนจากการซื้อห้องชุด และไม่ได้รับความเป็นธรรมหรือผู้ประกอบการมักไม่ปฏิบัติตามสัญญาที่ตกลงไว้กับผู้บริโภคธุรกิจด้านสินค้า พร้อมทั้งดำเนินคดีแก่ผู้ประกอบธุรกิจด้านสินค้าและบริการ จำนวน 6 เรื่อง อย่างจริงจัง
          พร้อมกันนี้ ที่ประชุมได้พิจารณาและมีมติเห็นชอบข้อเสนอมาตรการเชิงป้องกัน ในการแก้ไขปัญหาให้แก่ผู้บริโภคด้านอสังหาริมทรัพย์ ซึ่งเสนอโดย นายทรงฤทธิ์ รัตนดิลก ณ ภูเก็ต ประธานอนุกรรมการกำหนดมาตรการเชิงป้องกันในการแก้ไขปัญหาให้แก่ผู้บริโภคด้านอสังหาริมทรัพย์ ประกอบด้วย 2 ยุทธศาสตร์ ได้แก่
                   ยุทธศาสตร์ที่ 1 การพัฒนากฎหมายที่เกี่ยวกับการกำกับดูแลผู้ประกอบธุรกิจด้านอสังหาริมทรัพย์ ซึ่งมีกลยุทธ์ด้านมาตรการแก้ไขเพิ่มเติมกฎหมายที่เกี่ยวข้องกับการประกอบธุรกิจอสังหาริมทรัพย์ พร้อมออกกฎหมายเฉพาะเพื่อกำกับดูแลเรื่องนี้โดยตรง
                   ยุทธศาสตร์ที่ 2 การบูรณาการเกี่ยวกับการกำกับดูแลผู้ประกอบธุรกิจด้านอสังหาริมทรัพย์ ซึ่งมีกลยุทธ์ 2 มาตรการประกอบด้วย มาตรการกำหนดตัวชี้วัด (บังคับ) ของหน่วยงานที่มีภาระเกี่ยวกับการกำกับดูแลการประกอบธุรกิจด้านอสังหาริมทรัพย์ ตลอดจนมาตรการที่เกี่ยวกับเครื่องมือในการแก้ไขปัญหาด้านอสังหาริมทรัพย์
          นอกจากนี้ ที่ประชุมยังมีมติเห็นชอบเพิ่มเติมในการจัดทำคู่มือให้ความรู้แก่ผู้บริโภค โดยมอบหมายให้สำนักงานคณะกรรมการคุ้มครองผู้บริโภครวบรวมข้อมูล และปัญหาเกี่ยวกับอสังหาริมทรัพย์จากทุกภาคส่วนที่เกี่ยวข้อง เพื่อแจกจ่ายแก่ผู้บริโภค โดยนำไปวาง ณ สำนักงานที่ดิน สำนักงานเขต และสื่อออนไลน์ พร้อมแขวนไว้ในเว็บไซต์ของสำนักงานคณะกรรมการคุ้มครองผู้บริโภคด้วย รวมทั้งการลงพื้นที่ตรวจสอบโครงการต่าง ๆ โดยร่วมมือกับหน่วยงานภาครัฐที่เกี่ยวข้อง เช่น กรมที่ดิน กรมโยธาธิการและผังเมือง สำนักการโยธาสังกัดกรุงเทพมหานคร และองค์กรปกครองส่วนท้องถิ่น เพื่อออกตรวจสอบผู้ประกอบธุรกิจด้านอสังหาริมทรัพย์อย่างเคร่งครัด เพื่อให้การคุ้มครองผู้บริโภคด้านอสังหาริมทรัพย์สามารถตอบโจทย์ประชาชน ด้วยการบรรเทาความเดือดร้อนได้อย่างแท้จริงและเป็นรูปธรรมอีกด้วย 

      
****************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5486