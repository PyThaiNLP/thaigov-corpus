รัฐบาลไทย-ข่าวทำเนียบรัฐบาล-นายกฯ ห่วงใยสถานการณ์ฝนตกหนักน้ำท่วมเหนือ-อีสาน สั่งบูรณาการทุกพื้นที่เร่งออกช่วยเหลือประชาชน พร้อมให้กำลังใจน้องสเตฟาน แชมป์เหรียญทองคณิตโอลิมปิกนานาชาติ ป่วยเป็นมะเร็ง







                                วันพุธที่ 26 กรกฎาคม 2560                              





    233  





      พิมพ์    
     
    
















   นายกฯ ห่วงใยสถานการณ์ฝนตกหนักน้ำท่วมเหนือ-อีสาน สั่งบูรณาการทุกพื้นที่เร่งออกช่วยเหลือประชาชน พร้อมให้กำลังใจน้องสเตฟาน แชมป์เหรียญทองคณิตโอลิมปิกนานาชาติ ป่วยเป็นมะเร็ง
 

   พลเอก ประยุทธ์ จันทร์โอชา นายกรัฐมนตรี ห่วงใยสถานการณ์ฝนตกหนักในพื้นที่ภาคเหนือและภาคตะวันออกเฉียงเหนือ เนื่องจากอิทธิพลของพายุเซินกาที่พัดผ่านประเทศไทย ทำให้พี่น้องประชาชนส่วนหนึ่งต้องเผชิญกับภาวะน้ำท่วมฉับพลัน  





   วันนี้ (26 กรกฎาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา
นายกรัฐมนตรี ห่วงใยสถานการณ์ฝนตกหนักในพื้นที่ภาคเหนือและภาคตะวันออกเฉียงเหนือ เนื่องจากอิทธิพลของพายุเซินกาที่พัดผ่านประเทศไทย ทำให้พี่น้องประชาชนส่วนหนึ่งต้องเผชิญกับภาวะน้ำท่วมฉับพลัน และอาจเกิดน้ำป่าไหลหลากและน้ำล้นตลิ่งในบางพื้นที่ จึงได้สั่งการให้เจ้าหน้าที่พลเรือน ตำรวจ ทหารในทุกพื้นที่เฝ้าระวัง แจ้งเตือน และเร่งออกให้ความช่วยเหลือประชาชนทันทีในกรณีที่ได้รับความเดือดร้อน

“ขณะนี้กระทรวงมหาดไทยได้แจ้งไปยังผู้ว่าราชการจังหวัด 15 จังหวัด ในภาคเหนือและภาคตะวันออกเฉียงเหนือ รวมทั้งศูนย์ ปภ.เขต และสำนักงาน ปภ.จังหวัดในพื้นที่เสี่ยงภัย ให้จัดเจ้าหน้าที่ติดตามสภาพอากาศและระดับน้ำ จัดชุดเคลื่อนที่เร็ว เครื่องมืออุปกรณ์ ออกช่วยเหลือผู้ประสบภัย แจ้งเตือนประชาชนในพื้นที่ที่เคยเกิดเหตุดินถล่มและน้ำป่าไหลหลากในทุกรูปแบบ และหากมีฝนตกหนักมาก ให้อพยพประชาชนไปยังสถานที่ปลอดภัยหรือจัดตั้งศูนย์พักพิงชั่วคราว และรายงานไปยังส่วนกลางหากสถานการณ์รุนแรงเกินศักยภาพ เพื่อประสานให้การช่วยเหลือได้ทันท่วงที”

นอกจากนี้ นายกรัฐมนตรีได้รับทราบข่าวอาการป่วยของน้องสเตฟาน ควิ้นท อายุ 13 ปี นักเรียนชั้น ม.1 โรงเรียนจินดามณี ที่เพิ่งเป็นตัวแทนนักเรียนไทยไปแข่งขันคณิตศาสตร์โอลิมปิกนานาชาติ ครั้งที่ 3 ที่สิงคโปร์  เมื่อช่วงกลางเดือน ก.ค.ที่ผ่านมา และได้รับรางวัลเหรียญทองกลับมาฝากคนไทย ในขณะที่ตนเองกำลังป่วยเป็นโรคมะเร็งต่อมน้ำเหลือง ระยะที่ 3

“นายกฯ ให้กำลังใจน้องสเตฟานและครอบครัว ให้สามารถต่อสู้กับโรคร้ายและหายจากอาการป่วยโดยเร็วที่สุด รวมทั้งสานฝันของตนเองให้สำเร็จ โดยทราบว่าแม้โรคดังกล่าวจะบั่นทอนกำลังกายของสเตฟานไปบ้าง แต่ยังมีจิตใจที่เข้มแข็ง รวมทั้งได้ให้สัญญากับตัวเอง และคุณพ่อ คุณแม่ ว่าจะขอสู้กับโรคร้ายจนหายดี เพื่อให้เรียนจบเป็นแพทย์เฉพาะทางรักษาโรคมะเร็งในอนาคตต่อไป”
………………………………………………



ที่มา : http://www.thaigov.go.th/news/contents/details/5498