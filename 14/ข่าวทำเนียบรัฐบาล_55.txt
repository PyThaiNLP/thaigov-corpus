รัฐบาลไทย-ข่าวทำเนียบรัฐบาล-ผลการประชุมคณะกรรมการวัคซีนแห่งชาติ ครั้งที่ 1/2560







                                วันพุธที่ 29 มีนาคม 2560                              





    435  





      พิมพ์    
     
    
















   ผลการประชุมคณะกรรมการวัคซีนแห่งชาติ ครั้งที่ 1/2560
 

   พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการวัคซีนแห่งชาติ ครั้งที่ 1/2560  





วันนี้ (29 มีนาคม 2560) เวลา 09.30 น. ณ ห้องประชุมคณะรัฐมนตี (เดิม) อาคารสำนักเลขาธิการคณะรัฐมนตรี ทำเนียบรัฐบาล พลเรือเอก ณรงค์ พิพัฒนาศัย รองนายกรัฐมนตรี
เป็นประธานการประชุมคณะกรรมการวัคซีนแห่งชาติ ครั้งที่ 1/2560 ซึ่งผลการประชุมสรุปสาระสำคัญ ดังนี้

ที่ประชุมได้มีการพิจารณาและมีมติเห็นชอบข้อเสนอโครงการจัดตั้งศูนย์ทดสอบวัคซีนในสัตว์ทดลอง (Animal Testing Center) ตามหลัการ OECD GLP (Organization for Economic Co-operation and Development for Good Laboratory Practice) ซึ่งเป็นโครงสร้างพื้นฐานที่มีความจำเป็นในการทดสอบคุณภาพ ประสิทธิภาพ และความปลอดภัยของผลิตภันฑ์ที่จะนำมาใช้ในมนุษย์ ได้แก่ วัคซีน ชีววัตถุ ยา สมุนไพร อาหาร และผลิตภัณฑ์อื่น ๆ ทั้งการใช้เพื่อการทดลองในกระบวนการวิจัยพัฒนา และในกระบวนการผลิต เพื่อนำไปขึ้นทะเบียนอนุญาตให้จำหน่ายในท้องตลาดได้ อีกทั้งได้รับการสนับสนุนการพัฒนาขีดความสามารถของศูนย์ทดสอบวัคซีนในสัตว์ทดลอง โดยมอบสถาบันวัคซีนแห่งชาติจัดทำแผนระยะสั้นในการของบประมาณสนับสนุนเพื่อพัฒนาศูนย์ทดสอบวัคซีนในสัตว์ทดลองตามหลักการ OECD GLP ให้กับสถานีสัตว์ทดลองเพื่อการวิจัย และเสนอที่ประชุมคณะรัฐมนตรีพิจารณาให้ตามเห็นชอบต่อไป
 
พร้อมกันนี้ ที่ประชุมให้พิจารณาและมีมติเห็นชอบให้สถาบันวัคซีนแห่งชาติสนับสนุนวิจัยพัฒนาเพื่อการผลิตวัคซีนทั้งภาครัฐและเอกชน โดยการจัดทำแผนคำของบประมาณในลักษณะบูรณาการด้านการวิจัยและนวัตกรรม กับหน่วยงานที่เกี่ยวข้อง ทั้งนี้ ทุนวิจัยดังกล่าว ประกอบไปด้วย การวิจัยในห้องปฏิบัติการ การวิจัยในสัตว์ทดลอง และการวิจัยในมนุษย์ รวมทั้งการต่อยอดการวิจัยสู่การผลิตในเชิงพาณิชย์ โดยสามารถเข้าร่วมในเครือข่ายองค์กรบริหารงานวิจัยแห่งชาติ เพื่อให้การสนับสนุนงบประมาณ สำหรับการวิจัยพัฒนาวัคซีนของประเทศมีประสิทธิภาพ และไม่เกิดความซ้ำซ้อน
 
นอกจากนี้ ที่ประชุมได้พิจารณาและมีมติเห็นชอบกลไกในการประกันตลาดและประกันราคาวัคซีนภายในประเทศ รวมทั้งส่งเสริมการค้าวัคซีนในระดับนานาชาติ และภูมิภาคอาเซียน
เนื่องด้วยวัคซีนเป็นสินค้าที่มีคุณลักษณะเฉพาะ ไม่เหมือนสินค้าทั่วไป เพราะทำมาจากเชื้อโรคต้องใช้เทคโนโลยีที่ซับซ้อนในการวิจัยพัฒนาและผลิต ซึ่งมีการควบคุมคุณภาพอย่างเข้มงวดทุกขั้นตอนและต้องใช้เงินลงทุนสูง ระยะเวลาคืนทุนนาน และมีความเสี่ยงที่อาจจะวิจัยพัฒนาไม่สำเร็จหรือประสบปัญหาในกระบวนการผลิตได้ง่ายกว่ายาและสินค้าประเภทอื่น ซึ่งการประกันราคา เพื่อให้ผู้ผลิตวัคซีนในประเทศสามารถขายวัคซีนในราคาไม่ต่ำกว่าทุน ซึ่งกรมบัญชีกลางมีความเห็นว่า สถาบันวัคซีนแห่งชาติควรเป็นผู้กำหนดราคากลางวัคซีน โดยขอความเห็นชอบจากคณะกรรมการพัฒนาระบบยาแห่งชาติ ที่มีอำนาจหน้าที่ในการกำหนดราคากลางยา และการส่งเสริมการค้าในระดับนานาชาติและภูมิภาคอาเซียน ซึ่งเป็นบทบาทหลักของกระทรวงพาณิชย์
และกระทรวงการต่างประเทศ ทั้งนี้ สถาบันวัคซีนแห่งชาติควรเสนอต่อทั้ง 2 กระทรวงในการให้ความสำคัญกับวัคซีนที่ผลิตในประเทศ ให้เป็นสินค้าที่ใช้ในการเจรจากับประเทศคู่ค้า

ตอนท้ายของการประชุมได้พิจารณาและมีมติเห็นชอบการส่งเสริมศักยภาพการผลิตวัคซีนและผลิตภัณฑ์ชีววัตถุโดยมอบหมายให้สถาบันวัคซีนแห่งชาติร่วมกับองค์การเภสัชกรรมร่วมกัน
จัดทำรายละเอียดเพื่อเสนอคณะรัฐมนตรีพิจารณาให้ความเห็นชอบต่อไป
.........................................................................
กลุ่มประชาสัมพันธ์และเผยแพร่ สำนักโฆษก
 
 
 
 
 
 
 



ที่มา : http://www.thaigov.go.th/news/contents/details/2729