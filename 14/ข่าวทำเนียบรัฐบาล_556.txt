รัฐบาลไทย-ข่าวทำเนียบรัฐบาล-รัฐบาลจัดพิธีทำบุญตักบาตรพระสงฆ์ จำนวน 651 รูป ณ บริเวณพระลานพระราชวังดุสิต







                                วันศุกร์ที่ 28 กรกฎาคม 2560                              





    432  





      พิมพ์    
     
    
















   รัฐบาลจัดพิธีทำบุญตักบาตรพระสงฆ์ จำนวน 651 รูป ณ บริเวณพระลานพระราชวังดุสิต
 

   นายกรัฐมนตรีทำพิธีทำบุญตักบาตรถวายพระราชกุศลแด่พระบาทสมเด็จพระปรมินทรมหาภูมิพล อดุลยเดช บรมนาถบพิตร และถวายพระพรชัยมงคลถวายพระราชกุศลแด่สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และสมเด็จพระเจ้าอยู่หัว 





   วันนี้ (28 กรกฎาคม 2560) เวลา 06.30 น. ณ บริเวณพระลานพระราชวังดุสิต กรุงเทพมหานคร พลเอก ประยุทธ์ จันทร์โอชา นายกรัฐมนตรีทำพิธีทำบุญตักบาตรถวายพระราชกุศลแด่พระบาทสมเด็จพระปรมินทรมหาภูมิพล อดุลยเดช บรมนาถบพิตร และถวายพระพรชัยมงคลถวายพระราชกุศลแด่สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 65 พรรษา  28 กรกฎาคม 2560 โดยมี ประธานองคมนตรี คณะองคมมนตรีและคู่สมรส รองศาสตราจารย์ นราพร จันทร์โอชา ภริยานายกรัฐมนตรี ประธานองค์กรอิสระและคู่สมรส คณะรัฐมนตรีและคู่สมรส หัวหน้าส่วนราชการ ข้าราชการในพระองค์ ผู้ว่าราชการกรุงเทพมหานคร ผู้บัญชาการเหล่าทัพและผู้บัญชาการตำรวจแห่งชาติ หัวหน้าส่วนราชการอิสระ และประชาชนร่วมตักบาตรพระสงฆ์อย่างพร้อมเพรียง

เมื่อ นายกรัฐมนตรีและภริยาเดินทางมาถึงบริเวณงานพิธี นายกรัฐมนตรีและภริยาถวายพวงมาลัย และจุดธูปเทียนเครื่องทองน้อยถวายราชสักการะพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว จากนั้น นายกรัฐมนตรีและภริยาไปยังปะรำพิธี นายกรัฐมนตรีจุดธูปเทียนบูชาพระรัตนตรัย จุดธูปเทียนเครื่องทองน้อยถวายราชสักการะพระบรมฉายาลักษณ์ พระบาทสมเด็จพระปรมินทรมหาภูมิพลอดุลยเดช บรมนาถบพิตร นายกรัฐมนตรี เปิดกรวยกระทงดอกไม้ธูปเทียนแพหน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และสมเด็จพระเจ้าอยู่หัว

จากนั้น เจ้าหน้าที่อาราธนาศีล สมเด็จพระราชาคณะ พระราชาคณะ จำนวน 10 รูป ให้ศีล เจ้าหน้าที่กล่าวคำถวายสังฆทาน นายกรัฐมนตรีถวายเครื่องไทยธรรมแด่พระสงฆ์ นายกรัฐมนตรีกรวดน้ำรับพร เป็นอันเสร็จสิ้นพิธีทางศาสนา

จากนั้น นายกรัฐมนตรีและภริยา เดินไปยังบริเวณพระลานพระราชวังดุสิตเพื่อร่วมพิธีตักบาตรพระสงฆ์ จำนวน 651 รูป ร่วมกับประธานองคมนตรี คณะองคมมนตรีและคู่สมรส ประธานองค์กรอิสระและคู่สมรส คณะรัฐมนตรีและคู่สมรส หัวหน้าส่วนราชการ ข้าราชการในพระองค์ ผู้ว่าราชการกรุงเทพมหานคร ผู้บัญชาการเหล่าทัพและผู้บัญชาการตำรวจแห่งชาติ หัวหน้าส่วนราชการอิสระ และประชาชนอย่างพร้อมเพรียง
---------------------------------------



ที่มา : http://www.thaigov.go.th/news/contents/details/5535