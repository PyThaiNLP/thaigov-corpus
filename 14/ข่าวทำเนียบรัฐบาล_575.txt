รัฐบาลไทย-ข่าวทำเนียบรัฐบาล-รอง ลธน.ม. เรณูฯ พร้อมรองผู้จัดการ ธ.ก.ส. แถลงข่าวการจัดงานตลาดคลองผดุงกรุงเกษม “ตลาดของดี SMEs เกษตรไทย” 4- 27 ส.ค. 60 ณ ตลาดคลองผดุงฯ ข้างทำเนียบรัฐบาล







                                วันพุธที่ 2 สิงหาคม 2560                              





    4,906  





      พิมพ์    
     
    
















   รอง ลธน.ม. เรณูฯ พร้อมรองผู้จัดการ ธ.ก.ส. แถลงข่าวการจัดงานตลาดคลองผดุงกรุงเกษม “ตลาดของดี SMEs เกษตรไทย” 4- 27 ส.ค. 60 ณ ตลาดคลองผดุงฯ ข้างทำเนียบรัฐบาล
 

   รอง ลธน.ม. เรณูฯ พร้อมรองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) แถลงข่าวการจัดงานตลาดคลองผดุงกรุงเกษม “ตลาดของดี SMEs เกษตรไทย” 4- 27 ส.ค. 60 ณ ตลาดคลองผดุงฯ ข้างทำเนียบรัฐบาล 





             วันนี้ (2 สิงหาคม 2560) เวลา 9.30 น. ณ ตึกนารีสโมสร ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม พร้อมด้วย นายสุรพงศ์ นิลพันธุ์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) ได้ร่วมกันแถลงข่าวการจัดงานตลาดคลองผดุงกรุงเกษม “ตลาดของดี SMEs เกษตรไทย” ซึ่งจัดขึ้นระหว่างวันที่ 4 - 27 สิงหาคม 2560 ระหว่างเวลา 09.00 - 19.00 น. ทุกวันไม่เว้นวันหยุดราชการ และวันนักขัตฤกษ์ ณ ตลาดคลองผดุงกรุงเกษม ข้างทำเนียบรัฐบาล
          โอกาสนี้ รองเลขาธิการนายกรัฐมนตรีฝ่ายการเมือง แถลงว่าตามที่สำนักเลขาธิการนายกรัฐมนตรี ได้สนองนโยบาย พลเอกประยุทธ์ จันทร์โอชา นายกรัฐมนตรี ที่ได้มีดำริให้สำนักเลขาธิการนายกรัฐมนตรี ดำเนินการบูรณาการกับกระทรวงต่าง ๆ ทั้งภาครัฐและเอกชนส่งเสริมให้มีตลาดนัดชุมชน ซึ่งถือเป็นการสร้างแหล่งท่องเที่ยวแห่งใหม่ให้กับคนกรุงเทพฯ และปริมณฑล อีกทั้งยังเป็นการอนุรักษ์วิถีความเป็นไทย และยังช่วยส่งเสริมการต่อยอดด้านธุรกิจในการนำเสนอสินค้าและบริการผ่านองค์กรในหน่วยงานของรัฐ รวมถึงยังเป็นเวทีถ่ายทอดองค์ความรู้สู่การใช้ประโยชน์แก่ประชาชน สร้างรายได้ และความมั่นคง มั่นคั่ง ยั่งยืน ให้แก่พี่น้องประชาชน ซึ่งในเดือนสิงหาคม 2560 นี้ รัฐบาลได้ให้ความสำคัญในการพัฒนาช่องทางการตลาดสินค้าต่าง ๆ ตามแนวคิดของนายกรัฐมนตรี โดยที่ผ่านมามีหน่วยงานต่างๆ ร่วมจัดงานบริเวณริมคลองผดุงกรุงเกษม ข้างทำเนียบรัฐบาล ด้วยดีเสมอมา ดังนั้นทาง ธ.ก.ส. ซึ่งจะเป็นเจ้าภาพหลักในเดือนสิงหาคม 2560 ภายใต้กรอบแนวคิด “ยกระดับ SMEs ไทยก้าวไกล สู่สากล” จัดขึ้นวันที่ 4 - 27 สิงหาคม 2560 เปิดให้ชม ชิม ช้อปได้ตั้งแต่เวลา 09.00 - 19.00 น. และจะมีพิธีเปิดอย่างเป็นทางการในวันที่ 4 สิงหาคม 2560 เวลา 13.30 น. ขอเชิญชวนประชาชนมาร่วม ชม ชิม ช้อป และสนับสนุนผลิตภัณฑ์จากผู้ผลิตถึงผู้บริโภคโดยตรงอันจะก่อให้เกิดรายได้จำนวนมากกระจายไปยังผู้ประกอบการอย่างแท้จริง  ส่งผลต่อการขยายตัวของเศรษฐกิจฐานรากอีกด้วย
          โอกาสนี้ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า “ธ.ก.ส. พร้อมดำเนินนโยบายเกษตรยุคใหม่ตามแนวทางประชารัฐ ของพลเอกประยุทธ์ จันทร์โอชา นายกรัฐมนตรี ในการผลักดัน SMEs ไทยสู่ยุคเกษตร 4.0 ขับเคลื่อนนวัตกรรมการผลิตอย่างพิถีพิถันด้วยภูมิปัญญาของคนไทย โดย ธ.ก.ส. นำสินค้าคุณภาพจากผู้ผลิตส่งตรงถึงผู้บริโภค ในงานตลาดของดี SMEs เกษตรไทย ซึ่งจัดขึ้นวันที่ 4 - 27 สิงหาคม 2560 ณ ตลาด คลองผดุงกรุงเกษม ข้างทำเนียบรัฐบาล โดยจัดร้านค้าภายในงานสัปดาห์ละ 135 บูธ สลับหมุนเวียนจำหน่ายสินค้ากว่า 500 ร้านค้า ตลอดระยะเวลา 4 สัปดาห์ ประกอบด้วย ลูกค้า SMEs เกษตร ลูกค้าประชารัฐ และเครือข่ายส่วนงานภายนอก ได้แก่ บริษัท ไปรษณีย์ไทย จำกัด และ บริษัท อาคเนย์ประกันชีวิต จำกัด (มหาชน) พร้อมเสริมความรู้ด้านการตลาดให้แก่ลูกค้า SMEs โดยผู้ทรงคุณวุฒิ
          สำหรับรูปแบบการจัดงานจะแบ่งออกเป็น 4 สัปดาห์ สัปดาห์แรก ระหว่างวันที่ 4 - 9 สิงหาคม 2560 จัดงานในธีม SMEs สู่เศรษฐกิจไทย โดยนำเสนอ โซนจัดแสดงร้านค้า ลูกค้าSMEs เกษตรของ ธ.ก.ส. ที่มีระบบแฟรนไชส์ สัปดาห์ที่สอง ระหว่างวันที่ 10 - 15 สิงหาคม 2560 จัดงานในธีม Gift for Mom ของขวัญวันแม่  นำเสนอโซนสินค้าที่สามารถนำไปเป็นของขวัญวันแม่ได้ อาทิ ผ้าไหม เครื่องประดับ สินค้าหัตถกรรมและสมุนไพร เป็นต้น สัปดาห์ที่สาม ระหว่างวันที่ 16 - 21 สิงหาคม 2560 จัดงานในธีม Thai Idea Gift Fest แกะกล่องไอเดียไทย ก้าวไกลสู่อนาคต นำเสนอโซนจําหน่ายสินค้า SMEs เกษตร ที่มีนวัตกรรมและสามารถนําไปเป็นของฝากได้ อาทิ สินค้าที่มี Package สวยงาม ขนมอบแห้ง และสินค้า Premium ต่าง ๆ เป็นต้น และในสัปดาห์สุดท้าย และสัปดาห์ที่สี่ ระหว่างวันที่ 22 - 27 สิงหาคม 2560 จัดงานในธีม Fruit Fun Fresh ช้อปเพลินผลไม้ดี วิถีไทย นำเสนอโซนการจำหน่ายสินค้าเด่นจากแต่ละท้องถิ่น ผลไม้สดจากจังหวัดชายแดนภาคใต้ และผลไม้แปรรูปที่มี Package สวยงามสามารถนำไปเป็นของฝากได้
          กิจกรรมภายในงาน นอกจากจำหน่ายสินค้า SMEs เกษตรและอาหารแล้ว ยังมีกิจกรรมให้ความรู้
แก่ผู้ประกอบการ SMEs ผู้ร่วมงาน และประชาชนทั่วไป เช่น ความรู้ทางการเงินและความรู้ด้านการประกอบอาชีพ กิจกรรมส่งเสริมการขาย โปรโมชั่นสินค้าราคาพิเศษ บูธให้คำปรึกษาสินเชื่อจากธนาคารพิเศษ  ตลอดงาน และยังรวมไปถึงการให้บริการรับ - ส่งของขวัญวันแม่ภายในงาน แจกการ์ด และถ่ายภาพเพื่อจัดทำตราไปรษณียากรพิเศษให้แก่คู่แม่ลูกที่เข้าร่วมกิจกรรม จาก บริษัท ไปรษณีย์ไทย จำกัด นอกจากนั้น บริษัท อาคเนย์ประกันชีวิต จำกัด (มหาชน) อีกทั้งมีการตรวจสุขภาพให้แก่คุณแม่ในช่วงวันแม่ฟรี ระหว่างวันที่ 12 - 13 สิงหาคม 2560 อีกด้วย
          ตอนท้ายของการแถลงข่าว รองเลขาธิการนายกรัฐมนตรีฝ่ายการเมือง ได้กล่าวเชิญชวนพี่น้องประชาชนมาเที่ยว ชม ชิม ช้อป “ตลาดของดี SMEs เกษตรไทย” เพื่อร่วมสร้างกำลังใจให้กับพี่น้องผู้ผลิต และผู้ประกอบการ SMEs เกษตร เพื่อเป็นการสนับสนุนเศรษฐกิจในระดับฐานราก ในระหว่างวันที่ 4 - 27 สิงหาคม 2560 ระหว่างเวลา 09.00 - 19.00 น. ทุกวันไม่เว้นวันหยุดราชการ และวันนักขัตฤกษ์ ณ ตลาดคลองผดุงกรุงเกษม ข้างทำเนียบรัฐบาล
 
***************************************
         กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5635