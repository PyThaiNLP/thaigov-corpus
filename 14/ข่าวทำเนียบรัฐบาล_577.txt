รัฐบาลไทย-ข่าวทำเนียบรัฐบาล-นายกรัฐมนตรีและคณะลงเรือเยี่ยมประชาชนพร้อมมอบถุงยังชีพให้ประชาชนที่ประสบอุทกภัยบ้านธาตุดุมเหล่าทัพ เขตเทศบาลนครสกลนคร







                                วันพุธที่ 2 สิงหาคม 2560                              





    285  





      พิมพ์    
     
    
















   นายกรัฐมนตรีและคณะลงเรือเยี่ยมประชาชนพร้อมมอบถุงยังชีพให้ประชาชนที่ประสบอุทกภัยบ้านธาตุดุมเหล่าทัพ เขตเทศบาลนครสกลนคร
 

   นายกรัฐมนตรีและคณะลงเรือเยี่ยมเยียนพร้อมมอบถุงยังชีพให้ประชาชนที่ประสบอุทกภัยบ้านธาตุดุมเหล่าทัพ เขตเทศบาลนครสกลนคร พร้อมติดตามดูระดับน้ำในหนองหาร-ความก้าวหน้าการซ่อมแซมอ่างเก็บน้ำห้วยทรายขมิ้น  





วันนี้ (2 สิงหาคม 2560) เวลา 11.40 น. ณ พื้นที่เขตเทศบาลนครสกลนคร พลเอก ประยุทธ์ จันทร์โอชา นายกรัฐมนตรีพร้อมคณะลงเรือเยี่ยมประชาชนที่ประสบอุทกภัย ณ บ้านธาตุดุมเหล่าทัพ พร้อมมอบถุงยังชีพให้กำลังใจประชาชน ซึ่งเส้นทางเข้าหมู่บ้านถูกน้ำท่วมสูง ไม่สามารถสัญจรไปมาได้ จนต้องลำเลียงการช่วยเหลือด้วยเรือเท่านั้น และมีชาวบ้านได้รับความเดือดร้อน 150 คน 60 ครัวเรือน
 
พร้อมกันนี้ นายกรัฐมนตรีได้ติดตามดูระดับน้ำในหนองหาร ซึ่งมีเนื้อที่ 4 หมื่นไร่ซึ่งเป็นจุดรับน้ำที่สำคัญของจังหวัดสกลนคร และขณะนี้มีปริมาณน้ำเพิ่มขึ้นสองเท่าจากเดิม ทำให้ผู้ว่าราชการจังหวัดเสนอขออนุมัติงบประมาณในการจัดซื้อเครื่องสูบน้ำ 10 เครื่อง เพื่อเร่งระบายน้ำและรองรับปริมาณน้ำฝนระลอกใหม่ที่จะเข้ามา
 
จากนั้นนายกรัฐมนตรีเดินทางต่อเพื่อไปตรวจเยี่ยมสะพานแบร์รี่ ซึ่งสะพานเดิมถูกน้ำกัดเซาะ ก่อนจะเดินทางไปยังอ่างเก็บน้ำห้วยทรายขมิ้น เพื่อเยี่ยมสภาพพื้นที่และการซ่อมแซม รวมถึงการแก้ไขปรับปรุงอ่างเก็บน้ำห้วยทรายขมิ้นที่ชำรุดจากการกัดเซาะ
 
สำหรับความก้าวหน้าผลการดำเนินงานซ่อมแซมอ่างเก็บน้ำห้วยทรายขมิ้น ล่าสุดดำเนินการแล้วเสร็จ 60.25%  ซึ่งหน่วยงานที่เกี่ยวข้องได้เข้าไปสำรวจ นำเครื่องจักร และเครื่องมือเข้าพื้นที่ และดำเนินการซ่อมแซมทำนบจุดขาดที่ 1 โดยถมดินบดอัดแน่น จำนวน 13,000 ลบ.ม  และถมดินบดอัดแน่น จำนวน 17,000 ลบ.ม บริเวณจุดขาดที่ 2 คาดว่าจะแล้วเสร็จภายในวันที่ 12 สิงหาคมนี้
 

-------------------------
 
กลุ่มประชาสัมพันธ์และเผยแพร่ สำนักโฆษก 



ที่มา : http://www.thaigov.go.th/news/contents/details/5639