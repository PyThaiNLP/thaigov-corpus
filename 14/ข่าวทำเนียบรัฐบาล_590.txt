รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ ลงพื้นที่เยี่ยมผู้ประสบอุทกภัยพร้อมมอบเงินและสิ่งของช่วยเหลือ







                                วันศุกร์ที่ 4 สิงหาคม 2560                              





    202  





      พิมพ์    
     
    
















   รอง นรม.พล.อ.อ.ประจินฯ ลงพื้นที่เยี่ยมผู้ประสบอุทกภัยพร้อมมอบเงินและสิ่งของช่วยเหลือ
 

   ได้แก่ เครื่องอุปโภคบริโภค และยาเวชภัณฑ์ที่จำเป็นในนามของ ชมรมภูมิพลังแผ่นดินและสำนักงานรองนายกรัฐมนตรี เพื่อช่วยเหลือผู้ประสบภัยในจังหวัดสกลนคร  





          เมื่อวันที่ 2 สิงหาคม 2560 เวลา 07.30 น.ที่ฝูงบิน 236 ค่ายกฤษณ์สีวะรา อำเภอเมือง จังหวัดสกลนคร พลอากาศเอก ประจิน  จั่นตอง รองนายกรัฐมนตรี ในฐานะที่ได้รับมอบหมายให้กำกับและติดตามการปฏิบัติราชการในภูมิภาคในพื้นที่ภาคตะวันออกเฉียงเหนือตอนบน เขต 10 และ เขต 11 ได้เดินทางไปมอบเงินและสิ่งของได้แก่ เครื่องอุปโภคบริโภค และยาเวชภัณฑ์ที่จำเป็นในนามของ ชมรมภูมิพลังแผ่นดินและสำนักงานรองนายกรัฐมนตรี (พลอากาศเอก ประจิน  จั่นตอง) เพื่อช่วยเหลือผู้ประสบภัยในจังหวัดสกลนคร โดยมีนายวิทยา  จันทร์ฉลอง ผู้ว่าราชการจังหวัดสกลนคร เป็นผู้แทนรับมอบ 
          จากนั้นรองนายกรัฐมนตรีและคณะได้รอรับนายกรัฐมนตรีและคณะ ซึ่งเดินทางมารับฟังการบรรยายสรุปปัญหาและการแก้ไขปัญหาน้ำท่วมในเขตพื้นที่จังหวัดสกลนคร พร้อมทั้งได้ร่วมคณะของนายกรัฐมนตรีไปพบปะประชาชนที่ประสบภัยและมอบถุงยังชีพ
          ต่อมาเวลา 13.30 น. รองนายกรัฐมนตรีและคณะได้เดินทางไปยังวัดจอมแจ้ง บ้านนาคูณทุ่ง ตำบลนาคูณใหญ่ อำเภอนาหว้า จังหวัดนครพนม เพื่อเยี่ยมเยียนราษฎรที่ประสบอุทกภัย พร้อมทั้งเป็นประธานเปิดศูนย์ช่วยเหลือผู้ประสบอุทกภัย สำนักนายกรัฐมนตรี อำเภอนาหว้า จังหวัดนครพนม โดยมีนายวีระ  จรูญพิทักษ์พงศ์ นายอำเภอนาหว้า ให้การต้อนรับและรายงานสถานการณ์ความเสียหายอันเนื่องมาจากพายุดีเปรสชั่น “เซินกา” รวม 3,718 ครัวเรือนและพื้นที่ทำการเกษตร 19,403 ไร่ จากนั้นรองนายกรัฐมนตรีได้กล่าวแสดงความเสียใจกับราษฎรที่ประสบภัย และได้นำความห่วงใยจากนายกรัฐมนตรีที่ได้ฝากมาให้กับพี่น้องทุกคนในวันนี้ โดยรองนายกรัฐมนตรีได้ขอให้พี่น้องประชาชนมีจิตใจที่เข้มแข็งเพื่อที่จะได้ฟันฝ่าวิกฤติที่เกิดขึ้นครั้งนี้ไปด้วยกัน และขอเป็นกำลังใจให้ทุกคน โดยรัฐบาลจะทำทุกอย่างเพื่อให้สถานการณ์กลับคืนมาเป็นปกติอย่างรวดเร็ว พร้อมนี้ได้มอบถุงยังชีพให้กับราษฎรที่ประสบความเดือดร้อนในครั้งนี้ด้วย
          ต่อมาในเวลา 16.30 น. รองนายกรัฐมนตรีพร้อมด้วยคณะได้เดินทางไปยังกองบิน 23 อำเภอเมือง จังหวัดอุดรธานี เพื่อเข้าร่วมประชุมกับทางจังหวัดอุดรธานี โดยมีนายสวัสดิ์ พ่วงโพธิ์ รองผู้ว่าราชการจังหวัดอุดรธานี พร้อมด้วยหัวหน้าส่วนราชการของจังหวัดอุดรธานีให้การต้อนรับและรายงานสถานการณ์อุทกภัยของจังหวัดอุดรธานี ซึ่งได้รับผลกระทบรวม 20 อำเภอ 116 ตำบล สร้างความเดือดร้อนให้กับราษฎร 18,811 ครัวเรือน พื้นที่การเกษตร 121,061 ไร่ โดยทางจังหวัดร่วมกับหน่วยทหารในพื้นที่ได้ร่วมกันออกช่วยเหลือประชาชนที่ได้รับความเดือดร้อน พร้อมทั้งขุดลอก คู คลอง กำจัดวัชพืชที่กีดขวางทางน้ำ เพื่อให้การระบายน้ำเป็นไปอย่างรวดเร็ว ทั้งนี้รองนายกรัฐมนตรีได้ขอให้ทุกหน่วยได้ร่วมกันช่วยเหลือบรรเทาความเดือดร้อนให้กับราษฎรอย่างเต็มที่หากมีปัญหาข้อขัดข้องขอให้แจ้งขึ้นมาโดยด่วนเพื่อที่จะได้รับดำเนินการแก้ไข โดยให้ผู้ตรวจราชการสำนักนายกรัฐมนตรีเขต 10 ได้ประสานงานกับทางจังหวัดอย่างใกล้ชิด จากนั้นรองนากยกรัฐมนตรี ได้มอบเงินและสิ่งของได้แก่ เครื่องอุปโภคบริโภค และยาเวชภัณฑ์ที่จำเป็นในนามของชมรมภูมิพลังแผ่นดินและสำนักงานรองนายรัฐมนตรี (พลอากาศเอก ประจิน  จั่นตอง) เพื่อช่วยเหลือผู้ประสบอุทกภัยในจังหวัดอุดรธานีผ่านทางรองผู้ว่าราชการจังหวัดอุดรธานีต่อไป
          สำหรับพื้นที่กำกับและติดตามการปฏิบัติราชการในภูมิภาคในพื้นที่ภาคตะวันออกเฉียงเหนือตอนบนของพลอากาศเอก ประจิน  จั่นตอง รองนายกรัฐมนตรีใน เขต 10 ประกอบด้วยจังหวัดบึงกาฬ เลย หนองคาย หนองบัวลำภู และอุดรธานี เขต 11 ประกอบด้วยจังหวัดนครพนม มุกดาหาร และสกลนคร
.........................................................................

กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)



ที่มา : http://www.thaigov.go.th/news/contents/details/5693