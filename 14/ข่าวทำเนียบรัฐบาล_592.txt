รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการต่างประเทศออสเตรเลียเข้าเยี่ยมคารวะนายกรัฐมนตรี







                                วันศุกร์ที่ 4 สิงหาคม 2560                              





    200  





      พิมพ์    
     
    
















   รัฐมนตรีว่าการกระทรวงการต่างประเทศออสเตรเลียเข้าเยี่ยมคารวะนายกรัฐมนตรี
 

   รัฐมนตรีว่าการกระทรวงการต่างประเทศออสเตรเลียเข้าเยี่ยมคารวะนายกรัฐมนตรี 





   วันนี้ (4 ส.ค. 60) เวลา 11.00 น. นางจูลี บิชอป รัฐมนตรีว่าการกระทรวงการต่างประเทศออสเตรเลีย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสเดินทางเยือนไทยอย่างเป็นทางการ ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโทวีรชน สุคนธปฏิภาค รองโฆษกประจำสำนักนายกรัฐมนตรีกล่าวสรุปสาระสำคัญการหารือดังนี้

นายกรัฐมนตรีกล่าวต้อนรับ รมว.กต. ออสเตรเลียสู่ประเทศไทย การเยือนในครั้งนี้แสดงให้เห็นถึงมิตรภาพที่ดีของทั้งสองประเทศซึ่งในปีนี้ครบรอบ 65 ปีความสัมพันธ์ทางการทูตไทย – ออสเตรเลีย ทั้งนี้ รมว.กต. ออสเตรเลียยินดีที่ได้มาเยือนไทยอีกครั้งหนึ่ง และกล่าวว่าออสเตรเลียพร้อมจัดการประชุมสุดยอดผู้นำอาเซียน – ออสเตรเลีย สมัยพิเศษ ในปี 2561 (ค.ศ.2018) และยินดีต้อนรับนายกรัฐมนตรีในการประชุมดังกล่าวด้วย

รมว.กต. ออสเตรเลียยืนยันความสัมพันธ์แน่นแฟ้นระหว่างกัน และพร้อมเพิ่มพูนความร่วมมือกับไทยในทุกด้าน และสอบถามถึงการปฏิรูปการเมืองของไทย ซึ่งนายกรัฐมนตรีแจ้งว่ารัฐบาลได้ดำเนินการตาม Roadmap ที่วางไว้ และมีพัฒนาการที่ดีขึ้นตามลำดับ

ในการนี้ทั้งสองฝ่ายได้หารือถึงประเด็นด้านความมั่นคงของภูมิภาค โดยเห็นพ้องที่จะเพิ่มพูนความร่วมมือกันในด้านการแลกเปลี่ยนข่าวกรองและการเฝ้าระวังเพื่อร่วมกันจัดการภัยคุกคาม ในการนี้ รมว.กต. ออสเตรเลียแสดงความชื่นชมการดำเนินการของรัฐบาลไทยในการแก้ไขปัญหาการค้ามนุษย์ ซึ่งนายกรัฐมนตรียืนยันว่าไทยดำเนินการในเรื่องดังกล่าวอย่างจริงจัง เป็นระบบ และครบวงจร

ด้านเศรษฐกิจ นายกรัฐมนตรีเชิญชวนให้ออสเตรเลียเพิ่มพูนความร่วมมือด้านเศรษฐกิจกับไทย โดยเฉพาะอย่างยิ่งด้านนวัตกรรมและอุตสาหกรรมสร้างสรรค์ ซึ่งตรงกับนโยบาย Ideas Boom ของ นรม. Turnbull อันจะทำให้ไทยและออสเตรเลียเติบโตไปด้วยกันอย่างยั่งยืน ซึ่งรมว.กต.ออสเตรเลียแสดงความประสงค์ให้มีการปรับปรุงความตกลงการค้าเสรีไทย-ออสเตรเลีย (TAFTA) ให้เป็นปัจจุบัน

ด้านการศึกษา นายกรัฐมนตรีแสดงความยินดีกับความสำเร็จของแผนโคลัมโบฉบับใหม่และขอบคุณสำหรับทุนการศึกษา the Endeavour Scholarship and Fellowship ที่รัฐบาลออสเตรเลียได้สนับสนุนให้ประเทศต่าง ๆ ในภูมิภาคอย่างต่อเนื่อง

โอกาสนี้ นายกรัฐมนตรีแสดงความขอบคุณที่ออสเตรเลียให้ความสำคัญกับอาเซียนอีกทั้งยังมีส่วนโน้มน้าวให้สหรัฐฯ กลับมามีปฏิสัมพันธ์กับภูมิภาคนี้อย่างสร้างสรรค์ โดยเชื่อมั่นว่าการประชุมสุดยอดผู้นำอาเซียน – ออสเตรเลีย สมัยพิเศษในเดือนมีนาคมปีหน้าจะประสบความสำเร็จด้วยดีและพร้อมสนับสนุนออสเตรเลียอย่างเต็มที่

ก่อนจบการสนทนา นายกรัฐมนตรีกล่าวว่าเป็นเวลาเกือบ 20 ปีแล้วที่นายกรัฐมนตรีออสเตรเลียว่างเว้นจากการเยือนไทยอย่างเป็นทางการ จึงขอเชิญนายกรัฐมนตรี Turnbull เยือนไทยอย่างเป็นทางการในโอกาสที่เหมาะสม
*****************



ที่มา : http://www.thaigov.go.th/news/contents/details/5709