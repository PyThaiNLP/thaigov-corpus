รัฐบาลไทย-ข่าวทำเนียบรัฐบาล-รองนายกรัฐมนตรีลงพื้นที่น้ำท่วม เชิญชวนทุกภาคส่วนเป็นจิตอาสาช่วยประชาชน







                                วันอาทิตย์ที่ 6 สิงหาคม 2560                              





    321  





      พิมพ์    
     
    
















   รองนายกรัฐมนตรีลงพื้นที่น้ำท่วม เชิญชวนทุกภาคส่วนเป็นจิตอาสาช่วยประชาชน
 

   พร้อมทั้งมอบเงินในนามของชมรมภูมิพลังแผ่นดินและสำนักงานรองนายกรัฐมนตรี จำนวน 100,000 บาท และถุงยังชีพ ผ่านผู้ว่าราชการจังหวัดนครพนม 





             เมื่อวันที่ (5 ส.ค.60) เวลา 09.00 น.พลอากาศเอก ประจิน  จั่นตอง รองนายกรัฐมนตรี และ พลตำรวจเอก อดุลย์  แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วยคณะได้เดินทางไปยังองค์การบริหารส่วนตำบลหนองสังข์ อำเภอนาแก จังหวัดนครพนม โดยเดินทางจากท่าอากาศยานสกลนครด้วยเฮลิคอปเตอร์เพื่อสำรวจสภาพน้ำท่วมในพื้นที่ระหว่างเส้นทางไปด้วย เมื่อคณะเดินทางไปถึงนายสมชาย  วิทย์ดำรง ผู้ว่าราชการจังหวัดนครพนมและนายเมธา  ชูจันทร์ นายอำเภอนาแก พร้อมด้วยหัวหน้าส่วนราชการของจังหวัดนครพนม พร้อมทั้งหน่วยทหารและตำรวจในพื้นที่ได้ให้การต้อนรับและบรรยายสรุปสถานการณ์อุทกภัยของจังหวัดนครพนมที่เกิดจากพายุ “เซินกา” สรุปได้ว่า มีอำเภอที่ได้รับผลกระทบรวม 10 อำเภอ ซึ่งได้ประกาศเป็นเขตประสบภัยพิบัติแล้ว อย่างไรก็ตามทางจังหวัดนครพนมได้มีการเตรียมการเป็นการล่วงหน้าหลังจากที่ได้รับการแจ้งเตือนจากทางราชการ จึงทำให้สามารถประกาศเตือนภัยให้แก่ประชาชนได้ทราบ รวมทั้งเตรียมการอพยพและเคลื่อนย้ายราษฎร สัตว์เลี้ยง สิ่งของ ไปอยู่ในพื้นที่ปลอดภัยได้เป็นส่วนใหญ่ ในส่วนของการให้ความช่วยเหลือราษฎรที่ได้รับความเดือดร้อนนั้น ได้มีการระดมความช่วยเหลือจากทุกภาคส่วนทั้งภาครัฐและเอกชนอย่างเต็มที่ ซึ่งขณะนี้มีแนวโน้มว่าระดับน้ำเริ่มลดลงจึงได้วางแผนเตรียมการฟื้นฟูภายหลังน้ำลดในทันที
          พลอากาศเอก ประจิน  จั่นตอง รองนายกรัฐมนตรีได้กล่าวในที่ประชุมว่านายกรัฐมนตรีมีความห่วงใยในปัญหาอุทกภัยครั้งนี้เป็นอย่างมาก จึงขอให้ทุกส่วนราชการได้ช่วยกันช่วยเหลือราษฎรอย่างเต็มที่ ช่วยกันสร้างการรับรู้เพื่อความเข้าใจที่ถูกต้อง และเชิญชวนทุกภาคส่วนเข้ามาร่วมกันเป็นจิตอาสาเพื่อช่วยเหลือราษฎรที่กำลังประสบความเดือดร้อนในขณะนี้ไปจนกระทั่งถึงการฟื้นฟูต่อไป
          จากนั้นคณะของรองนายกรัฐมนตรีได้เดินทางไปยังวัดสระพังทอง หมู่ 1 ตำบลหนองสังข์ อำเภอนาแก จังหวัดนครพนม ซึ่งเป็นศูนย์ช่วยเหลือผู้ประสบอุทกภัย เพื่อพบปะพี่น้องประชาชนที่เดือดร้อน โดยรองนายกรัฐมนตรีได้กล่าวต่อพี่น้องประชาชนเหล่านี้ว่า นายกรัฐมนตรีฝากแสดงความเสียใจกับพี่น้องประชาชนที่ประสบความเดือดร้อน และรัฐบาลจะทำทุกอย่างร่วมกับทุกภาคส่วนที่เป็นจิตอาสาช่วยเหลือผู้ประสบภัยอย่างเต็มที่ โดยจะดำเนินการตามพระราชดำรัสของสมเด็จพระเจ้าอยู่หัวมหาวชิราลงกรณ บดินทรเทพยวรางกูร ที่ทรงตรัสแก่รัฐบาลว่า “ให้ช่วยเหลือประชาชนให้ดีที่สุด” ซึ่งรองนายกรัฐมนตรีได้กล่าวให้กำลังใจพร้อมทั้งมอบเงินในนามของชมรมภูมิพลังแผ่นดินและสำนักงานรองนายกรัฐมนตรี (พลอากาศเอก ประจิน  จั่นตอง) จำนวน 100,000 บาท และถุงยังชีพ ผ่านผู้ว่าราชการจังหวัดนครพนม เพื่อนำไปช่วยเหลือพี่น้องประชาชนที่เดือดร้อนต่อไป
          ในการเดินทางไปตรวจเยี่ยมพื้นที่และประชาชนที่ประสบอุทกภัยในจังหวัดต่าง ๆ ของพลอากาศเอก ประจิน  จั่นตอง รองนายกรัฐมนตรี ได้ดำเนินการมาตั้งแต่วันที่ 2 สิงหาคม ที่อำเภอเมือง จังหวัดสกลนคร อำเภอนาหว้า จังหวัดนครพนม และประชุมติดตามสถานการณ์ที่จังหวัดอุดรธานี รวมทั้งการตรวจเยี่ยมในครั้งนี้ที่อำเภอนาแก จังหวัดนครพนม ซึ่งเป็นพื้นที่ในการกำกับและติดตามราชการในภูมิภาคในพื้นที่ภาคตะวันออกเฉียงเหนือตอนบนของพลอากาศเอก ประจิน  จั่นตอง รองนายกรัฐมนตรีในเขต 10 และ เขต 11 รวม 8 จังหวัด ซึ่งส่วนใหญ่เป็นพื้นที่ที่กำลังประสบอุทกภัยอยู่ในขณะนี้
......................................................
 
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)



ที่มา : http://www.thaigov.go.th/news/contents/details/5744