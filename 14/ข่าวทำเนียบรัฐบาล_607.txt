รัฐบาลไทย-ข่าวทำเนียบรัฐบาล-สารของ พลเอก ประยุทธ์ จันทร์โอชา นายกรัฐมนตรี เนื่องในโอกาสครบรอบ 50 ปี ของการก่อตั้งอาเซียน







                                วันอังคารที่ 8 สิงหาคม 2560                              





    308  





      พิมพ์    
     
    
















   สารของ พลเอก ประยุทธ์ จันทร์โอชา นายกรัฐมนตรี เนื่องในโอกาสครบรอบ 50 ปี ของการก่อตั้งอาเซียน
 

   สารของ พลเอก ประยุทธ์ จันทร์โอชา นายกรัฐมนตรี เนื่องในโอกาสครบรอบ 50 ปี ของการก่อตั้งอาเซียน 





   สวัสดีพลเมืองอาเซียนทุกท่านครับ

ในปี 2560 นี้ เป็นปีที่ครบรอบ 50 ปี ของการก่อตั้งสมาคมประชาชาติแห่งเอเชียตะวันออกเฉียงใต้ ที่รู้จักกันทั่วไปว่า อาเซียน

ประเทศไทยรู้สึกเป็นเกียรติและภาคภูมิใจที่เป็นผู้ริเริ่มและเป็นหนึ่งในผู้ร่วมก่อตั้งอาเซียน โดยพันเอก ดร. ถนัด คอมันตร์ รัฐมนตรีว่าการกระทรวงการต่างประเทศของไทยในสมัยนั้น ได้ร่วมกับรัฐมนตรีจากอีก 4 ประเทศ ลงนามในปฏิญญากรุงเทพฯ เมื่อวันที่ 8 สิงหาคม 2510 ณ พระราชวังสราญรมย์ กรุงเทพมหานคร ประเทศไทยจึงเป็นเสมือนบ้านเกิดของอาเซียน

ตลอดระยะเวลา 50 ปีที่ผ่านมา ประเทศสมาชิกอาเซียนได้จับมือกันมั่น ร่วมคิด ร่วมทำ ร่วมแก้ปัญหา เพื่อการพัฒนาอย่างยั่งยืนของภูมิภาค นำไปสู่การรวมกันเป็นประชาคมแห่งสันติภาพที่มีความก้าวหน้าทางเศรษฐกิจ และเสถียรภาพทางสังคมอย่างยั่งยืน

จากสมาคมที่มีสมาชิก 5 ประเทศ มาถึงวันนี้ อาเซียน... ได้ก้าวสู่การเป็นประชาคมที่แข็งแกร่งด้วยสมาชิก 10 ชาติ อาเซียนจึงมีทั้งอดีตที่น่าจดจำ ปัจจุบันที่เข้มแข็ง และก้าวสู่อนาคตที่มั่นคง เพื่อประชาชนทุกคนในภูมิภาคนี้ ซึ่งเป็นพลังอันสำคัญในการขับเคลื่อนอย่างมีศักยภาพของพวกเรา

และในวันนี้ ทุกประเทศยังคงยึดมั่นในวิสัยทัศน์ที่จะร่วมกันขับเคลื่อน ผลักดันอาเซียนให้เป็นประชาคมแห่งโอกาส เป็นประชาคมที่มีประชาชนเป็นศูนย์กลาง ไม่ทิ้งใครไว้ข้างหลัง เพื่อวันนี้และอนาคตของลูกหลานสืบไป

สวัสดีอาเซียน

 
*************************



ที่มา : http://www.thaigov.go.th/news/contents/details/5789