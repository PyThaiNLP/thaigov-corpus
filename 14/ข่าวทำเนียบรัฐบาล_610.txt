รัฐบาลไทย-ข่าวทำเนียบรัฐบาล-คสช. ไฟเขียวให้สถาบันอุดมศึกษาสามารถแต่งตั้งบุคคลที่ไม่ได้เป็นข้าราชการพลเรือน ให้ดำรงตำแหน่งอธิการบดี รองอธิการบดี ผู้ช่วยอธิการบดี คณบดี หรือหัวหน้าหน่วยงานต่าง ๆ ได้







                                วันอังคารที่ 8 สิงหาคม 2560                              





    469  





      พิมพ์    
     
    
















   คสช. ไฟเขียวให้สถาบันอุดมศึกษาสามารถแต่งตั้งบุคคลที่ไม่ได้เป็นข้าราชการพลเรือน ให้ดำรงตำแหน่งอธิการบดี รองอธิการบดี ผู้ช่วยอธิการบดี คณบดี หรือหัวหน้าหน่วยงานต่าง ๆ ได้
 

   ผู้ช่วยโฆษกรัฐบาล พ.อ.อธิสิทธิ์ฯ  เผย คสช. มีคำสั่งให้สถาบันอุดมศึกษาสามารถแต่งตั้งบุคคลที่ไม่ได้เป็นข้าราชการพลเรือน ให้ดำรงตำแหน่งอธิการบดี รองอธิการบดี ผู้ช่วยอธิการบดี คณบดี หรือหัวหน้าหน่วยงานต่าง ๆ ได้ 





   วันนี้ ( 8 ส.ค. 60 ) เวลา 13.40 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  และคณะรักษาความสงบแห่งชาติ (คสช.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พ.อ.อธิสิทธิ์ ไชยนุวัติ  ผู้ช่วยโฆษกประจำสำนักนายกรัฐมนตรี ได้กล่าวถึงการหารือของที่ประชุมคณะรักษาความสงบแห่งชาติ (คสช.) ซึ่งได้มีการพิจารณาหารือกันในประเด็นต่าง ๆ  ได้แก่ 1) การแก้ไขปัญหาการบริหารงานของสถาบันอุดมศึกษา เนื่องจากปัจจุบันสถาบันการศึกษาของรัฐในระดับอุดมศึกษามีปัญหาเรื่องการสรรหาของผู้ที่จะมาดำรงตำแหน่งบริหาร ทำให้การบริหารงานขาดความต่อเนื่อง มีความล่าช้า และการขับเคลื่อนงานด้านการศึกษาไม่เป็นไปตามระบบ จนส่งผลให้การดำเนินงานเรื่องการปฏิรูปการศึกษาตามนโยบายรัฐบาลไม่เป็นไปตามแผนงาน และทำให้การดำเนินงานดังกล่าวเกิดความล่าช้า เพราะฉะนั้นที่ประชุม คสช. จึงมีคำสั่ง คสช. ให้สถาบันอุดมศึกษามีอำนาจที่จะแต่งตั้งบุคคลซึ่งอาจจะไม่ได้เป็นข้าราชการพลเรือน มาดำรงตำแหน่งอธิการบดี รองอธิการบดี ผู้ช่วยอธิการบดี คณบดี หรือหัวหน้าหน่วยงานต่าง ๆ ได้ ทั้งนี้ คุณสมบัติและข้อจำกัดอื่น ๆ ยังคงเป็นไปตามกฎหมายว่าด้วยระเบียบข้าราชการพลเรือนในสถาบันอุดมศึกษา และกฎหมายอื่น ๆ ที่เกี่ยวข้อง

2) การเพิ่มประสิทธิภาพในการทำงานป้องกันและปราบปรามการฟอกเงิน โดยคำสั่ง คสช. ให้มีการปรับปรุงแก้ไของค์ประกอบและขอบเขตอำนาจหน้าที่ของคณะกรรมการป้องกันและปราบปรามการฟอกเงิน

3) ที่ประชุม คสช. มีแนวคิดที่จะรวมหน่วยงานบริหารจัดการน้ำของภาครัฐทั้งหมดที่อยู่ในหน่วยงาน หรือกระทรวงต่าง ๆ ให้เป็นหน่วยงานเดียว โดยจัดตั้งเป็นสำนักงานทรัพยากรน้ำแห่งชาติ ภายใต้การบังคับบัญชาของนายกรัฐมนตรี  เพื่อเพิ่มประสิทธิภาพในการทำงาน และลดงบประมาณค่าใช้จ่ายในการดำเนินการ ตลอดจนเพื่อให้การดำเนินงานมีความเป็นเอกภาพเป็นไปในแนวทางเดียวกัน และมีการบูรณาการในการทำงาน เนื่องจากรัฐบาลชุดปัจจุบันภายใต้การบริหารงานของ พลเอก ประยุทธ์ จันทร์โอชา นายกรัฐมนตรีและหัวหน้า คสช. ให้ความสำคัญต่อเรื่องของการบริหารจัดการน้ำทั้งระบบ และต้องการแก้ไขปัญหาในเรื่องดังกล่าวให้เกิดความยั่งยืนอย่างแท้จริง
 
----------------
กลุ่มประชาสัมพันธ์และเผยแพร่ สำนักโฆษก
 
 
  



ที่มา : http://www.thaigov.go.th/news/contents/details/5798