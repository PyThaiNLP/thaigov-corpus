รัฐบาลไทย-ข่าวทำเนียบรัฐบาล-รอง นรม. พล.อ.ประวิตรฯ เป็นประธานการประชุมคณะกรรมการนโยบายบริหารจัดการแร่แห่งชาติ (คนร.) ครั้งที่ 2/2560







                                วันพุธที่ 9 สิงหาคม 2560                              





    461  





      พิมพ์    
     
    
















   รอง นรม. พล.อ.ประวิตรฯ เป็นประธานการประชุมคณะกรรมการนโยบายบริหารจัดการแร่แห่งชาติ (คนร.) ครั้งที่ 2/2560
 

   รอง นรม. พล.อ.ประวิตรฯ เป็นประธานการประชุมคณะกรรมการนโยบายบริหารจัดการแร่แห่งชาติ (คนร.) ครั้งที่ 2/2560 





             วันนี้ (9 สิงหาคม 2560) เวลา 10.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายบริหารจัดการแร่แห่งชาติ (คนร.) ครั้งที่ 2/2560
          ที่ประชุมได้รับทราบความก้าวหน้าการดำเนินการของคณะอนุกรรมการภายใต้คณะกรรมการนโยบายบริหารจัดการแร่แห่งชาติ 5 คณะ ต่อจากนั้นที่ประชุมได้รับทราบกรอบนโยบายและแผนยุทธศาสตร์ในการบริหารจัดการทรัพยากรแร่ทองคำ พร้อมรับทราบความก้าวหน้าการดำเนินงานของคณะกรรมการดำเนินการระงับข้อพิพาทระหว่างราชอาณาจักรไทยกับบริษัท คิงส์เกต คอนโซลิเดเต็ด ลิมิเต็ด จำกัด
          จากนั้น ที่ประชุมได้พิจารณาและมีมติเห็นชอบการบริหารจัดการอุตสาหกรรมเหมืองแร่ทองคำภายใต้กรอบนโยบายและแผนยุทธศาสตร์ในการบริหารจัดการทรัพยากรแร่ทองคำ ภายใต้กลไกของ คนร. ตามคำสั่งหัวหน้าคณะรักษาความสงบแห่งชาติที่ 72 ซึ่งมีคำสั่งให้ผู้มีอำนาจดำเนินการไปตามกฎหมายที่เกี่ยวข้อง ทั้งนี้ เพื่อประโยชน์ในทางเศรษฐกิจจากการทำเหมืองแร่ทองคำของประเทศภายใต้กรอบนโยบายและแผนยุทธศาสตร์ในการบริหารจัดการทรัพยากรแร่ทองคำที่จะมีการประกาศใช้ โดยจะมีการเพิ่มความเข้มงวดในด้านความปลอดภัย การดูแลผลกระทบต่อสิ่งแวดล้อม และรวมไปถึงประโยชน์ที่ชุมชนจะได้รับ ซึ่ง คนร. มีมติรับข้อพิจารณาในที่ประชุมดังกล่าวเสนอเข้าที่ประชุมคณะรัฐมนตรีเพื่อพิจารณาอีกครั้ง โดยต้องอยู่ภายใต้กรอบนโยบายและแผนยุทธศาสตร์ในการบริหารจัดการทรัพยากรแร่ทองคำ และเงื่อนไขอื่น ๆ ที่กระทรวงอุตสาหกรรมจะกำหนดเพิ่มเติม เพื่อให้การบริหารจัดการอุตสาหกรรมเหมืองแร่ทองคำของประเทศไทยมีการพัฒนาอย่างยั่งยืน สามารถสร้างประโยชน์ทางเศรษฐกิจสูงสุดให้แก่ประเทศ ตลอดจนผลประโยชน์ตอบแทนแก่ภาครัฐและประชาชนมีความเหมาะสมและเป็นธรรม และสามารถป้องกันอันตรายรวมทั้งป้องกันปัญหาผลกระทบต่อสิ่งแวดล้อมและสุขภาพต่าง ๆ ให้อยู่ในเกณฑ์ที่ยอมรับได้และเหมาะสม
          ตอนท้ายของการประชุมได้พิจารณาและมีมีมติเห็นชอบ (ร่าง) ประกาศคณะกรรมการนโยบายบริหารจัดการแร่แห่งชาติ เรื่อง การมีส่วนร่วมของประชาชนในการจัดทำแผนแม่บทการบริหารจัดการแร่ โดยที่ประชุมเห็นควรกำหนดการมีส่วนร่วมของประชาชนในการจัดทำแผนแม่บทการบริหารจัดการแร่ โดยให้ดำเนินการตามขั้นตอนดังกล่าวต่อไปนี้ (1) ให้เปิดเผยข้อมูลทั่วไปที่เกี่ยวข้องกับการจัดทำแผนแม่บทการบริหารจัดการแร่ (2) การประชาสัมพันธ์หรือการให้ข้อมูลผ่านช่องทางต่าง ๆ (3) ให้มีการจัดประชุมปรึกษาหารือทางเทคนิค (Technical Meeting) (4) ให้คณะอนุกรรมการจัดทำยุทธศาสตร์ นโยบาย แผนแม่บทการบริหารจัดการแร่ (5) ให้มีการจัดประชุมรับฟังความคิดเห็นของผู้มีส่วนได้ส่วนเสียต่อประเด็นที่เป็นสาระสำคัญใน (ร่าง) แผนแม่บทการบริหารจัดการแร่ (Focus group) (6) ให้มีการจัดประชุมเวทีสาธารณะเพื่อรับฟังความคิดเห็นต่อ (ร่าง) แผนแม่บทการบริหารจัดการแร่ และ (7) ให้คณะอนุกรรมการจัดทำยุทธศาสตร์ นโยบาย แผนแม่บทการบริหารจัดการแร่ กำกับ ติดตาม และประเมินผลเสนอ (ร่าง) แผนแม่บทการบริหารจัดการแร่ด้วย
 
**********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5826