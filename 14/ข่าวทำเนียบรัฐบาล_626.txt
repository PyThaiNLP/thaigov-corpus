รัฐบาลไทย-ข่าวทำเนียบรัฐบาล-ที่ประชุม คกก.การกระจายอำนาจฯ รับทราบการจัดนิทรรศการเฉลิมพระเกียรติ “ชุมชนต้นแบบต่อยอดความดี” 8 ก.ค.- 31 ส.ค. 60 ณ พระลานพระราชวังดุสิต







                                วันพฤหัสบดีที่ 10 สิงหาคม 2560                              





    225  





      พิมพ์    
     
    
















   ที่ประชุม คกก.การกระจายอำนาจฯ รับทราบการจัดนิทรรศการเฉลิมพระเกียรติ “ชุมชนต้นแบบต่อยอดความดี” 8 ก.ค.- 31 ส.ค. 60 ณ พระลานพระราชวังดุสิต
 

   รองนายกรัฐมนตรี นายวิษณุฯ เป็นธานการประชุมคณะกรรมการการกระจายอำนาจฯ  โดยที่ประชุมรับทราบการจัดนิทรรศการเฉลิมพระเกียรติ “ชุมชนต้นแบบต่อยอดความดี” 8 ก.ค.- 31 ส.ค. 60 ณ พระลานพระราชวังดุสิต 





   วันนี้ (10 ส.ค.60) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานการประชุมคณะกรรมการการกระจายอำนาจให้แก่องค์กรปกครองส่วนท้องถิ่น ครั้งที่ 9/2560 ร่วมกับหน่วยงานที่เกี่ยวข้อง ซึ่งสาระสำคัญสรุป ดังนี้

ที่ประชุมฯ รับทราบการจัดนิทรรศการเฉลิมพระเกียรติ “ชุมชนต้นแบบต่อยอดความดี” โดยสำนักงานปลัดสำนักนายกรัฐมนตรี ได้รับพระราชทานพระราชาอนุญาตจัดนิทรรศการ“ชุมชนต้นแบบต่อยอดความดี” เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร และเปิดโอกาสให้ประชาชนได้มีโอกาสแสดงความจงรักภักดีและสำนึกในพระมหากรุณาธิคุณของสมเด็จพระเจ้าอยู่หัว พระบาทสมเด็จพระปรมินทรมหาภูมิพลอดุลยเดช บรมนาถบพิตร และสมเด็จพระนางเจ้าฯ พระบรมราชินีนาถ ในรัชกาลที่ 9 โดยสำนักงานคณะกรรมการการกระจายอำนาจให้แก่องค์กรปกครองส่วนท้องถิ่น ได้คัดเลือกองค์กรปกครองส่วนท้องถิ่นที่มีชุมชนต้นแบบที่ได้น้อมนำพระราชดำรัส พระบรมราโชวาท หลักการทรงงานของพระบาทสมเด็จพระปรมินทรมหาภูมิพลอดุลยเดช บรมนาถบพิตร ไปยึดถือปฏิบัติในการดำเนินกิจกรรมและการดำเนินชีวิตจนบังเกิดผลแห่งความสุขอย่างยั่งยืน มาจำลองเป็นนิทรรศการเป็นแบบอย่างเพื่อการเรียนรู้ สืบสานต่อยอดความดีสืบไป ซึ่งมีองค์กรปกครองส่วนท้องถิ่นในภูมิภาคทั่วประเทศ จำนวน 48 แห่ง ผลัดเปลี่ยนหมุนเวียนมาจัดนิทรรศการ ครั้งละ 12 แห่ง ๆ ละ 2 สัปดาห์ ระหว่างวันที่ 8 กรกฎาคม – 31 สิงหาคม 2560 ณ พระลานพระราชวังดุสิต ริมทางเดินฝั่งสนามเสือป่า โดยในวันอาทิตย์ – วันศุกร์ ระหว่างเวลา 10.00 น. – 20.00 น. และในวันเสาร์ ระหว่างเวลา 10.00 น. – 22.00 น. โดยทุกวันเสาร์ระหว่างเวลา 16.30 น. – 17.30 น. จะมีการแสดงพื้นถิ่นของแต่ละภูมิภาค

สำหรับการจัดแสดงนิทรรศการดังกล่าว แบ่งตามห้วงเวลาดังนี้  ครั้งที่ 1 วันเสาร์ที่ 8 กรกฎาคม ถึงวันพุธที่ 19 กรกฎาคม 2560 ครั้งที่ 2 วันพฤหัสบดีที่ 20 กรกฎาคม ถึงวันพฤหัสบดีที่ 3 สิงหาคม 2560 ครั้งที่ 3 วันศุกร์ที่ 4 สิงหาคม ถึงวันพฤหัสบดีที่ 17 สิงหาคม 2560 และครั้งที่ 4 วันศุกร์ที่ 18 สิงหาคม ถึงวันพฤหัสบดีที่ 31 สิงหาคม 2560

พร้อมกันนี้ ที่ประชุมฯ ได้มีมติเห็นชอบ (ร่าง) แผนการกระจายอำนาจให้แก่องค์กรปกครองส่วนท้องถิ่น (ฉบับที่ 3) พ.ศ. .... และ (ร่าง) แผนปฏิบัติการกำหนดขั้นตอนการกระจายอำนาจให้แก่องค์กรปกครองส่วนท้องถิ่น (ฉบับที่ 3) ตามมติคณะอนุกรรมการเพื่อทบทวนและจัดทำแผนการกระจายอำนาจให้แก่องค์กรปกครองส่วนท้องถิ่นและแผนปฏิบัติการกำหนดขั้นตอนการกระจายอำนาจให้แก่องค์กรปกครองส่วนท้องถิ่น (ฉบับที่ 3) โดยให้นำข้อสังเกตและข้อเสนอแนะของคณะกรรมการฯ ประกอบการพิจารณาดำเนินการก่อนเสนอคณะรัฐมนตรีพิจารณา และเสนอสภานิติบัญญัติแห่งชาติเพื่อทราบต่อไป ทั้งนี้ มอบหมายให้ฝ่ายเลขานุการฯ จัดทำโครงการเตรียมความพร้อมให้แก่องค์กรปกครองส่วนท้องถิ่นเพื่อรองรับการถ่ายโอนภารกิจตาม (ร่าง) แผนการกระจายอำนาจฯ (ฉบับที่ 3) พ.ศ. .... และแผนปฏิบัติการฯ (ฉบับที่ 3)
------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5851