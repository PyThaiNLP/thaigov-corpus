รัฐบาลไทย-ข่าวทำเนียบรัฐบาล-ประธานบริษัท Hirata Corporation เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี







                                วันศุกร์ที่ 31 มีนาคม 2560                              





    577  





      พิมพ์    
     
    
















   ประธานบริษัท Hirata Corporation เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี
 

   ประธานบริษัท Hirata Corporation เข้าเยี่ยมคารวะรองนายกรัฐมนตรี 





วันนี้ (30 มีนาคม 2560) เวลา 13.30 น. นาย Yuichiro Hirata ประธานบริษัท Hirata Corporation เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ณ ตึกบัญชาการ 1 ห้องรับรอง 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวต้อนรับนาย Yuichiro Hirata ประธานบริษัท Hirata Corporation ซึ่งประธานบริษัท Hirata Corporation กล่าวขอบคุณเละรู้สึกเป็นเกียรติอย่างมากที่ได้มีโอกาสเข้าพบรองนายกรัฐมนตรีในวันนี้
ประธานบริษัท Hirata Corporation กล่าวว่า บริษัทฯ ดำเนินธุรกิจการออกแบบและวางระบบ (System Integrator) ทางด้านการผลิตแบบอัตโนมัติและหุ่นยนต์ โดยเป็นบริษัทชั้นนำของญี่ปุ่นที่มีความเชี่ยวชาญเป็นอย่างมาก และยังมีบริษัทลูกค้าและเครือข่ายอยู่ทั่วโลก นอกจากนี้ ยังมี trading office ในประเทศไทยด้วย ทั้งนี้ บริษัทฯ มีแผนจะขยายการลงทุนในประเทศไทย เนื่องจากแนวโน้มความต้องการระบบการผลิตอัตโนมัติที่ประเทศไทยสูงขึ้น ประกอบกับรัฐบาลมีนโยบายส่งเสริมอุตสาหกรรมหุ่นยนต์และระบบอัตโนมัติอย่างจริงจัง อีกทั้งยังเป็นการตอบสนองต่อบริษัทลูกค้าในประเทศไทยด้วย รองนายกรัฐมนตรี แสดงความขอบคุณและรู้สึกยินดีเป็นอย่างยิ่งที่บริษัทฯ เชื่อมั่นในประเทศไทย พร้อมกล่าวว่าอุตสาหกรรมที่บริษัทฯ ดำเนินธุรกิจอยู่นั้น ถือเป็นเทคโนโลยีที่มีประโยชน์และเป็นที่ต้องการของประเทศไทยอย่างมาก
โอกาสนี้ รองนายกรัฐมนตรี กล่าวว่า ขณะนี้ รัฐบาลกำลังผลักดันโครงการพัฒนาระเบียงกิจภาคตะวันออก (EEC) โดยจะลงทุนในโครงสร้างพื้นฐานขนาดใหญ่เพื่อรองรับการพัฒนาอุตสาหกรรมและนวัตกรรมใหม่ ขณะเดียวกัน รัฐบาลยังมีนโยบายที่ส่งเสริมให้บริษัทต่างชาติเข้ามาศึกษาและวิจัยร่วมกับมหาวิทยาลัยหรือสถานบันวิจัยในประเทศไทยเพื่อพัฒนาอุตสาหกรรมในอนาคต จึงอยากจะเชิญให้บริษัทฯ เข้ามาลงทุนในพื้นที่ดังกล่าวซึ่งบริษัทฯจะได้รับสิทธิประโยชน์หลายอย่าง และยินดีหากบริษัทฯ สนใจที่จะแลกเปลี่ยนความรู้และร่วมพัฒนาเทคโนโลยีเพื่อยกระดับอุตสาหกรรมในไทย
นอกจากนี้ รองนายกรัฐมนตรีเชิญชวนให้บริษัทฯ เข้ามาตั้งสำนักงานใหญ่ข้ามชาติ (International Headquarters: IHQ) ด้วย ซึ่งประธานบริษัท Hirata Corporation แสดงความสนใจพร้อมกล่าวว่า ประเทศไทยถือเป็นศูนย์กลางของ ASEAN และ ASEAN ก็เปรียบเสมือนศูนย์กลางของภูมิภาคเอเชีย จึงเป็นประเทศที่ดึงดูดให้เข้ามาลงทุน พร้อมยืนยันว่าบริษัทฯ ยินดีที่จะให้การสนับสนุนและร่วมมือกับไทยในทุกด้าน

*************************



ที่มา : http://www.thaigov.go.th/news/contents/details/2774