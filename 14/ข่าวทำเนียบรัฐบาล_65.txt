รัฐบาลไทย-ข่าวทำเนียบรัฐบาล-นายกรัฐมนตรีมอบโอวาทวันข้าราชการพลเรือน ประจำปี 2560 เน้นให้ข้าราชการปฏิรูป พัฒนา เป็นผู้นำของการเปลี่ยนแปลง รองรับสู่การเป็นข้าราชการ 4.0







                                วันศุกร์ที่ 31 มีนาคม 2560                              





    979  





      พิมพ์    
     
    
















   นายกรัฐมนตรีมอบโอวาทวันข้าราชการพลเรือน ประจำปี 2560 เน้นให้ข้าราชการปฏิรูป พัฒนา เป็นผู้นำของการเปลี่ยนแปลง รองรับสู่การเป็นข้าราชการ 4.0
 

   นายกรัฐมนตรีกล่าวให้โอวาทเนื่องในวันข้าราชการพลเรือน ประจำปีพุทธศักราช 2560 





   วันนี้ (31 มีนาคม 2560) เวลา 10.00 น. ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวให้โอวาทเนื่องในวันข้าราชการพลเรือน ประจำปีพุทธศักราช 2560 โดยมี นายวิษณุ เครืองาม รองนายกรัฐมนตรี ผู้บริหารส่วนราชการ ข้าราชการพลเรือนดีเด่นเข้าร่วม

สำหรับวันข้าราชการพลเรือน ตรงกับวันที่ 1 เมษายน ของทุกปี มีวัตถุประสงค์เพื่อให้ประชาชนได้เข้าใจ   ถึงบทบาทและหน้าที่ของข้าราชการในการเป็น ผู้ให้บริการ เสียสละ และอุทิศเวลาเพื่อประโยชน์ต่อส่วนรวม   และเพื่อให้ข้าราชการได้ตระหนักถึงเกียรติ หน้าที่ สามัคคี ซื่อสัตย์ ซึ่งเป็นคุณสมบัติของข้าราชการ อันจะเป็นภาพลักษณ์ ทัศนคติของประชาชนที่มีต่อข้าราชการให้เป็นในทางที่ดีขึ้น รวมถึงเพื่อยกย่องส่งเสริมข้าราชการที่มีความประพฤติและผลปฏิบัติงานดีเด่น รวมถึงการเผยแพร่เกียรติคุณข้าราชการดีเด่นให้ปรากฏ อันจะช่วยสร้างขวัญและกำลังใจให้ข้าราชการกระทำความดีตลอดไป

โอกาสนี้ นายกรัฐมนตรีกล่าวแสดงความยินดีกับข้าราชการพลเรือนดีเด่น ที่ได้รับรางวัล ทั้ง 615 ท่าน พร้อมกล่าวให้โอวาทเนื่องในวันข้าราชการพลเรือน ประจำปีพุทธศักราช 2560 ตอนหนึ่งว่า รางวัลข้าราชการพลเรือนดีเด่น ถือเป็นรางวัลอันทรงเกียรติ เป็นความภูมิใจ เป็นเกียรติยศและศักดิ์ศรีแก่ครอบครัว แสดงถึงผลการทำงานของผู้ที่ได้รับรางวัล ที่ได้ปฏิบัติหน้าที่ด้วยความขยันหมั่นเพียร ทุ่มเททั้งกำลังกาย สติปัญญา และจิตใจ มีความซื่อสัตย์สุจริต เป็นแบบอย่างที่ดีจนเป็นที่ประจักษ์

นายกรัฐมนตรีกล่าวว่า ปัจจุบันประเทศไทยมีความจำเป็นต้องพัฒนา และปฏิรูประบบราชการ ซึ่งข้าราชการต้องเป็นผู้นำในการเปลี่ยนแปลง ไม่ว่าจะอยู่ในระดับไหนต่างมีส่วนสำคัญในการขับเคลื่อนประเทศ พร้อมทั้งขอให้ร่วมกันสร้างทรัพยากรมนุษย์ที่มีคุณภาพ รองรับการเปลี่ยนแปลงของสถานการณ์โลกที่เปลี่ยนแปลงอยู่ตลอดเวลา ถือได้ว่าเป็นความท้าทาย และต้องพิจารณาให้ถ่องแท้เพื่อให้การทำงานประสบความสำเร็จ  ในการเปลี่ยนแปลงประเทศไทยจากประเทศที่มีรายได้ปานกลาง สู่ประเทศที่มีรายได้สูง และทำอย่างไรจะลดความขัดแย้ง ลดความหวาดระแวงระหว่างเจ้าหน้าที่ของรัฐกับประชาชน พร้อมกับช่วยกันสร้างความเข้าใจ   ทำให้ประชาชนเชื่อ เคารพในกระบวนการยุติธรรม ลดการบังคับใช้กฎหมายให้น้อยที่สุด

โดยรัฐบาลจะทำหน้าที่ของรัฐบาลให้ดีที่สุด ให้สมกับความคาดหวังของข้าราชการ และประชาชนทั้งประเทศ เพื่อให้บ้านเมืองสงบสุข พร้อมจัดสรรงบประมาณลงไปสู่ทุกภาคส่วน ทุกแผนงาน และทุกกิจกรรม ซึ่งข้าราชการต้องทำงานอย่างบูรณาการใช้งบประมาณที่ได้รับการจัดสรรให้เกิดเป็นผลงานอย่างชัดเจน ให้ประชาชนมีความพึงพอใจ โดยเฉพาะเรื่องโครงสร้างพื้นที่ฐาน ข้าราชการต้องทำงานด้วยข้อเท็จจริง อย่างมีหลักการ และเหตุผล อย่าทำงานด้วยความรู้สึกชอบไม่ชอบ เพราะจะติดกับดักความคิดจนไม่สามารถทำงานได้

นายกรัฐมนตรีกล่าวต่อไปว่า วันนี้ข้าราชการทุกคนต้องปรับเปลี่ยนการทำงาน ปรับเปลี่ยนวัฒนธรรม และปรับเปลี่ยนวิธีคิด ต้องปฏิรูป พัฒนาตนเองให้มีความพร้อมรองรับสู่การเป็น “ข้าราชการ 4.0” รวมทั้งต้องเป็นองค์กรที่มีจริยธรรม ทำงานโดยความคิดสร้างสรรค์ คอยสังเกต แต่ไม่ใช่คอยจับผิด มุ่งสู่เป้าหมายเดียวกัน และขอให้ข้าราชการพลเรือนปฏิบัติหน้าที่ด้วยความวิริยอุตสาหะ ซื่อสัตย์สุจริต มีคุณธรรมและจริยธรรม เพื่อสร้างประโยชน์ต่อประชาชนและประเทศชาติ

จากนั้น นายวิษณุ เครืองาม รองนายกรัฐมนตรีเป็นประธานในพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปีพุทธศักราช 2559 จำนวน 615 ราย ต่อไป
---------------------------------------



ที่มา : http://www.thaigov.go.th/news/contents/details/2803