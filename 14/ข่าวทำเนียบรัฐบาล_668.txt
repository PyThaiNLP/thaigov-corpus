รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมคณะกรรมการข้อมูลข่าวสารของราชการ ครั้งที่ 5/2560







                                วันพฤหัสบดีที่ 17 สิงหาคม 2560                              





    300  





      พิมพ์    
     
    
















   รมต.นร. ออมสินฯ เป็นประธานการประชุมคณะกรรมการข้อมูลข่าวสารของราชการ ครั้งที่ 5/2560
 

   รมต.นร. ออมสินฯ เป็นประธานการประชุมคณะกรรมการข้อมูลข่าวสารของราชการ ครั้งที่ 5/2560 





              วันนี้ (17 สิงหาคม 2560) เวลา 09.30 น. ณ ห้องประชุม 109 ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการข้อมูลข่าวสารของราชการ ครั้งที่ 5/2560
          ที่ประชุมได้พิจารณาและมีมติเห็นชอบการพิจารณาร่างประกาศคณะกรรมการข้อมูลข่าวสารของราชการ เรื่องกำหนดให้ข้อมูลข่าวสารเกี่ยวกับการเผยแพร่รายชื่อผู้เข้ารับการอบรมในหลักสูตรฝึกอบรมของหน่วยงานต่าง ๆ ตามมติคณะรัฐมนตรีเป็นข้อมูลข่าวสารที่ต้องจัดไว้ให้ประชาชนตรวจดูได้ตามมาตรา 9 วรรคหนึ่ง (8) แห่งพระราชบัญญัติข้อมูลข่าวสารของราชการ พ.ศ. 2540
           พร้อมกันนี้ ที่ประชุมได้พิจารณาและมีมติเห็นชอบการจัดสัมมนาทางวิชาการประจำปีของการประกาศใช้พระราชบัญญัติข้อมูลข่าวสารของราชการ พศ. 2540 ประจำปี 2559 โดยใช้ชื่อการจัดงานว่า "ประชารัฐโปร่งใส ขับเคลื่อนประเทศไทย 4.0" อีกทั้งจะมีการมอบรางวัลประกาศเกียรติคุณศูนย์ข้อมูลข่าวสารของราชการที่โดดเด่น ประจำปีงบประมาณ พ.ศ. 2560 รวมถึงมีการจัดนิทรรศการของหน่วยงานศูนย์ข้อมูลข่าวสารของราชการที่โดดเด่น และยังมีหน่วยงานให้บริการประชาชนภายในงาน เช่น กรมการปกครอง (ทำบัตรประชาชน) และกระทรวงการต่างประเทศ (ทำหนังสือเดินทาง) เป็นต้น
           นอกจากนี้ ที่ประชุมได้พิจารณาและมีมติเห็นชอบแนวทางการแก้ไขปัญหาที่เกิดจากการปฏิบัติตามพระราชบัญญัติข้อมูลข่าวสารของราชการ พ.ศ. 2540 ของคณะกรรมการข้อมูลข่าวสารของราชการ ประจำปีงบประมาณ พ.ศ. 2559 ต่อนายกรัฐมนตรี ในประเด็นปัญหาเรื่องการขาดแคลนบุคลากร เรื่องเจ้าหน้าที่ผู้ปฎิบัติขาดความรู้ความเข้าใจ เรื่องการขาดแคลนงบประมาณ เรื่องอุทธรณ์ที่ค้างการพิจารณา เรื่องวิธีการที่จะให้องค์กรปกครองส่วนท้องถิ่นทั่วประเทศรายงานผลการปฏิบัติตามพระราชบัญญัติข้อมูลข่าวสารของราชการ พ.ศ. 2540 เข้ามาให้มากขึ้น
           ที่ประชุมได้พิจารณาและมีมติเห็นชอบความเห็นของคณะกรรมการที่ปรึกษาเพื่อกำกับการปฏิรูปกฎหมายเกี่ยวกับร่างพระราชบัญญัติข้อมูลข่าวสารสาธารณะ พ.ศ. .... ทั้งนี้ เพื่อเป็นไปตามรัฐธรรมนูญแห่งราชอาณาจักรไทย พ.ศ. 2560 ตลอดจนเพื่อกำหนดกรอบการทำงานที่ชัดเจนให้กับส่วนราชการต่าง ๆ เพื่อรองรับสิทธิของประชาชนให้สอดคล้องกับร่างพระราชบัญญัติดังกล่าวต่อไป
 
**********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/5999