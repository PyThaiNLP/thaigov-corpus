รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมคณะกรรมการจัดกิจกรรมฉลองครบรอบ 100 ปี การประกาศใช้ธงไตรรงค์เป็นธงชาติไทย ครั้งที่ 1/2560







                                วันศุกร์ที่ 31 มีนาคม 2560                              





    3,490  





      พิมพ์    
     
    
















   รมต.นร. ออมสินฯ เป็นประธานการประชุมคณะกรรมการจัดกิจกรรมฉลองครบรอบ 100 ปี การประกาศใช้ธงไตรรงค์เป็นธงชาติไทย ครั้งที่ 1/2560
 

   รมต.นร. ออมสินฯ เป็นประธานการประชุมคณะกรรมการจัดกิจกรรมฉลองครบรอบ 100 ปี การประกาศใช้ธงไตรรงค์เป็นธงชาติไทย ครั้งที่ 1/2560 





            วันนี้ (31 มีนาคม 2560) เวลา 10.00 น. ณ ห้องประชุมอรรถไกวัลวที ชั้น 1 สำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการจัดกิจกรรมฉลองครบรอบ 100 ปี การประกาศใช้ธงไตรรงค์เป็นธงชาติไทย ครั้งที่ 1/2560  ซึ่งสรุปสาระสำคัญ ดังนี้
          ที่ประชุมได้พิจารณาและมีมติรับทราบ การกำหนดให้วันที่ 28 กันยายนของทุกปีเป็นวันพระราชทานธงชาติไทย พระบาทสมเด็จพระมงกุฎเกล้าเจ้าอยู่หัวทรงพระกรุณาโปรดเกล้าโปรดกระหม่อมให้ตราพระราชบัญญัติธง พ.ศ. 2460 ลงวันที่ 28 กันยายน พ.ศ. 2560 โดยเรียกว่า “ธงไตรรงค์” ในการนี้ สำนักงานปลัดสำนักนายกรัฐมนตรีโดยสำนักกฎหมายและระเบียบกลางได้นำเรื่องเสนอคณะรัฐมนตรีเพื่อพิจารณากำหนดให้วันที่ 28 กันยายน ของทุกปี เป็นวันพระราชทานธงชาติไทย (Thai National Flag Day) โดยให้เริ่มต้นในวันที่ 28 กันยายน 2560 เป็นวันแรก โดยไม่ถือเป็นวันหยุดราชการ รวมทั้งกำหนดให้มีการชักธงและประดับธงชาติไทยในวันดังกล่าวด้วย เพื่อเป็นการสร้างความภาคภูมิใจของคนในชาติ และเป็นการน้อมรำลึกถึงพระมหากรุณาธิคุณในพระบาทสมเด็จพระมงกุฎเกล้าเจ้าอยู่หัวที่ทรงพระราชทานธงไตรรงค์เป็นธงชาติไทย
          พร้อมกันนี้ ที่ประชุมได้พิจารณาและมีมติเห็นชอบการจัดนิทรรศการและกิจกรรมสร้างการรับรู้เกี่ยวกับความเป็นมาและความสำคัญของธงชาติไทย รวมถึงกฎหมายและระเบียบต่าง ๆ ที่เกี่ยวข้อง ตลอดจนการจัดทำคู่มือเกี่ยวกับเรื่องของธงชาติเพื่อการประชาสัมพันธ์และเผยแพร่สู่พี่น้องประชาชน ทั้งนี้ การจัดนิทรรศการและกิจกรรมการสร้างการรับรู้ซึ่งควรทำในรูปแบบการสัญจรไปตามภูมิภาคต่าง ๆ โดยสำนักงานปลัดสำนักนายกรัฐมนตรีขอรับเป็นหน่วยงานหลักในการดำเนินงาน
          นอกจากนี้ ที่ประชุมได้พิจารณาและมีมติเห็นชอบการจัดกิจกรรมรวมพลังการแสดงความรักชาติเนื่องในโอกาสครบรอบ 100 ปี การประกาศใช้ธงไตรรงค์เป็นธงชาติไทย โดยกิจกรรมดังกล่าวจะจัดขึ้นใน   วันพฤหัสบดีที่ 28 กันยายน 2560 ณ สนามราชมังคลากีฬาสถาน (หัวหมาก) กรุงเทพฯ และถือเป็นวันครบรอบ 100 ปี การประกาศใช้ธงไตรรงค์เป็นธงชาติไทย ซึ่งรูปแบบของการจัดกิจกรรมจะมีการรวมพลังการเชิญธง แสดงการโบกธง การแปลอักษรภาพเป็นธงชาติไทย ประกอบเสียงดนตรีของวงดุริยางค์ของเหล่าทัพและของสถานศึกษาต่าง ๆ ซึ่งผู้เข้าร่วมกิจกรรมจะเป็นบุคคลของหน่วยงานภาครัฐ ภาคเอกชน นักเรียนนักศึกษาทั้งที่อยู่ในส่วนกลางและส่วนภูมิภาคทั่วประเทศตลอดจนประชาชนทุกภาคส่วน ทั้งนี้จะมีการถ่ายทอดสดการจัดกิจกรรมดังกล่าวผ่านทางสถานีโทรทัศน์ในเครือข่ายกรมประชาสัมพันธ์อีกด้วย
 ********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/2813