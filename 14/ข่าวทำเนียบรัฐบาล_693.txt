รัฐบาลไทย-ข่าวทำเนียบรัฐบาล-Hitachi พร้อมเป็นหุ้นส่วนทางนวัตกรรม เพื่อมุ่งสู่ไทยแลนด์ 4.0







                                วันพุธที่ 23 สิงหาคม 2560                              





    314  





      พิมพ์    
     
    
















   Hitachi พร้อมเป็นหุ้นส่วนทางนวัตกรรม เพื่อมุ่งสู่ไทยแลนด์ 4.0
 

   Hitachi พร้อมเป็นหุ้นส่วนทางนวัตกรรม เพื่อมุ่งสู่ไทยแลนด์ 4.0 





   วันนี้ (23 สิงหาคม 2560) เวลา 07.45 น. นาย Toshiaki Higashihara ประธานและประธานกรรมการบริหารบริษัท Hitachi เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ณ ทำเนียบรัฐบาล สรุปสาระสำคัญของการสนทนา ดังนี้

ประธานและประธานกรรมการบริหารบริษัท Hitachi กล่าวยินดีและขอบคุณรองนายกรัฐมนตรีที่ให้เข้าพบในวันนี้ โดยถือเป็นครั้งที่ 2 ที่ได้พบหลังจากที่ได้พบหารือกันในโอกาสที่รองนายกรัฐมนตรีเยือนญี่ปุ่นเมื่อเดือนมิถุนายน 2560

ทั้งสองฝ่ายได้หารือเกี่ยวกับโอกาสการลงทุนและนโยบายทางด้านเศรษฐกิจ เพื่อการสร้างความยั่งยืนในอนาคต โดยรองนายกรัฐมนตรีกล่าวชื่นชมการพัฒนาเทคโนโลยีด้านต่างๆ ของบริษัท Hitachi โดยเฉพาะอย่างยิ่งการพัฒนาเทคโนโลยี Internet of Things ของบริษัทฯ เพื่อตอบสนองความต้องการปัจจุบัน และแก้ไขปัญหาในสังคมและอุตสาหกรรม สอดคล้องกับแนวทางการพัฒนาเศรษฐกิจและสังคมด้วยเทคโนโลยีขั้นสูงตามนโยบาย Thailand 4.0 ของรัฐบาล

ในโอกาสนี้ รองนายกรัฐมนตรีกล่าวเชิญให้บริษัทฯ เข้ามาร่วมกิจกรรมที่รัฐมนตรี METI ญี่ปุ่น จะนำคณะนักธุรกิจญี่ปุ่นจำนวน 500 คน เดินทางเยือนไทย ระหว่างวันที่ 11-13 กันยายน 2560 ในโอกาสครบรอบ 130 ปี ความสัมพันธ์ทางการทูตไทย – ญี่ปุ่น ซึ่งจะเป็นการเน้นย้ำความสัมพันธ์ด้านเศรษฐกิจที่แน่นแฟ้นของทั้งสองประเทศ โดยคณะนักธุรกิจจะได้เดินทางไปดูพื้นที่ EEC รวมทั้งสร้างเครือข่ายความร่วมมือกับภาคธุรกิจไทย

โดยในตอนท้ายประธานและประธานกรรมการบริหารบริษัท Hitachi กล่าวย้ำถึงความสนใจที่จะเข้ามามีส่วนร่วมในไทยแลนด์ 4.0 และในโครงการเขตเศรษฐกิจพิเศษภาคตะวันออก (EEC)  

 
*************************
 



ที่มา : http://www.thaigov.go.th/news/contents/details/6121