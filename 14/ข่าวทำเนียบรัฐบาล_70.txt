รัฐบาลไทย-ข่าวทำเนียบรัฐบาล-รอง ลธน.ม. เรณูฯ พร้อมเลขาธิการ ศอ.บต. แถลงข่าวการจัดงานตลาดคลองผดุงฯ ภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน







                                วันศุกร์ที่ 31 มีนาคม 2560                              





    528  





      พิมพ์    
     
    
















   รอง ลธน.ม. เรณูฯ พร้อมเลขาธิการ ศอ.บต. แถลงข่าวการจัดงานตลาดคลองผดุงฯ ภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน
 

   รอง ลธน.ม. เรณูฯ พร้อมเลขาธิการ ศอ.บต. แถลงข่าวการจัดงานตลาดคลองผดุงกรุงเกษม ภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน : Southern Thailand Experience มั่นคง มั่งคั่ง ยั่งยืน” 6 - 23 เม.ย. 60 ณ ตลาดคลองผดุงฯ  





             วันนี้ (31 มีนาคม 2560) เวลา 13.00 น. ณ ตึกนารีสโมสร ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม พร้อมด้วย นายศุภณัฐ สิรันทวิเนติ เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) ได้ร่วมกันแถลงข่าวการจัดงานตลาดคลองผดุงกรุงเกษม ภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน : Southern Thailand Experience มั่นคง มั่งคั่ง ยั่งยืน” ซึ่งจัดขึ้นระหว่างวันที่ 6 - 23 เมษายน 2560 เวลา 10.00 - 19.00 น. ทุกวันไม่เว้นวันหยุดราชการ และวันนักขัตฤกษ์ ณ ตลาดคลองผดุงกรุงเกษม ข้างทำเนียบรัฐบาล
          โอกาสนี้ รองเลขาธิการนายกรัฐมนตรีฝ่ายการเมืองแถลงว่า ตามที่สำนักเลขาธิการนายกรัฐมนตรี ได้สนองนโยบาย พลเอกประยุทธ์ จันทร์โอชา นายกรัฐมนตรี ที่ได้มีดำริให้สำนักเลขาธิการนายกรัฐมนตรี ดำเนินการบูรณาการกับกระทรวงต่าง ๆ ทั้งภาครัฐและเอกชนส่งเสริมให้มีตลาดนัดชุมชน ซึ่งถือเป็นการสร้างแหล่งท่องเที่ยวแห่งใหม่ให้กับคนกรุงเทพฯ และปริมณฑล อีกทั้งยังเป็นการอนุรักษ์วิถีความเป็นไทย และยังช่วยส่งเสริมการต่อยอดด้านธุรกิจในการนำเสนอสินค้าและบริการผ่านองค์กรในหน่วยงานของรัฐ รวมถึงยังเป็นเวทีถ่ายทอดองค์ความรู้สู่การใช้ประโยชน์แก่ประชาชน สร้างรายได้ และความมั่นคง มั่นคั่ง ยั่งยืน ให้แก่พี่น้องประชาชน ซึ่งในเดือนเมษายน 2560 นี้ศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับ 5 จังหวัดชายแดนใต้ได้เป็นเจ้าภาพจัดงานตลาดคลองผดุงกรุงเกษมเป็นครั้งที่ 2 ติดต่อกันจากเดือนมีนาคมที่ ผ่านมา ซึ่งถือเป็นการเพิ่มโอกาสที่ดีในการช่วยสนับสนุนส่งเสริมผู้ประกอบการในพื้นที่และผู้ที่ได้รับผลกระทบจากสถานการณ์ความไม่สงบในจังหวัดชายแดนภาคใต้อีกทางหนึ่งด้วย
          โอกาสนี้ นายศุภณัฐ สิรันทวิเนติ เลขาธิการศูนย์อำนวยการบริหารจังหวัดชายแดนภาคใต้ กล่าวว่านับเป็นโอกาสที่ดีของศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับ 5 จังหวัดชายแดนใต้ได้แก่ จังหวัดสตูล สงขลา ปัตตานี นราธิวาส และยะลา ที่ได้รับความไว้วางใจให้จัดงานตลาดคลองผดุงกรุงเกษม ข้างทำเนียบรัฐบาล เป็นครั้งที่ 2 ซึ่งผลจากการจัดงานตลาดคลองผดุงฯ ในเดือนมีนาคมที่ผ่านมานั้น ทาง ศอ.บต. สามารถสร้างยอดการจำหน่ายสินค้าได้สูงถึง 70 ล้านบาท ผลจากการจัดงานดังกล่าวนั้นได้ช่วยส่งเสริมเศรษฐกิจของพี่น้องประชาชนในพื้นที่ชายแดนภาคใต้ที่มีวิถีชีวิตความเป็นอยู่ที่หลากหลาย ทั้งด้านศาสนา เชื้อชาติ วัฒนธรรม ให้มีชีวิตที่ดีขึ้น และยังช่วยตอบโจทย์ภาครัฐในเรื่องของความมั่นคง มั่งคั่ง และยั่งยืน โดยในเดือนเมษายนนี้ ทาง ศอ.บต. ได้เตรียมพร้อมเนรมิตตลาดคลองผดุงฯ ให้เป็นดินแดนท่องเที่ยวมนต์เสน่ห์ชายแดนใต้ ที่จะสร้างความตื่นตา ตื่นใจ รับช่วงฤดูร้อน ประกอบกับในเดือนเมษายนมีเทศกาลวันสงกรานต์ โดยตลาดคลองผดุงฯ พร้อมเป็นแหล่งท่องเที่ยวรับเทศกาลสงกรานต์ใจกลางกรุงเทพฯ
          นอกจากนี้ เลขาธิการศูนย์อำนวยการบริหารจังหวัดชายแดนภาคใต้ได้แถลงเพิ่มเติมอีกว่า แนวคิดการจัดงานในครั้งนี้ เพื่อให้สอดคล้องกับการขับเคลื่อนโครงการเมืองต้นแบบ มั่นคง มั่งคั่ง และยั่นยืน เพราะในพื้นที่จังหวัดชายแดนภาคใต้ มีความหลากหลายทางด้านความเป็นอยู่ ทั้งด้านศาสนา และวัฒนธรรม แต่ประชาชนก็สามารถอยู่ร่วมกันได้อย่างเอื้อเฟื้อเกื้อกูลต่อกัน นับเป็นมนต์เสน่ห์อย่างหนึ่งของความเป็นพหุสังคมชายแดนใต้ โดยชื่อของงานฯ มีความหมายสำคัญ ดังนี้
                   “มั่นคง” ด้วยโอกาสที่รัฐสนับสนุนเพื่อให้เกิดคุณค่าความเท่าเทียม ศักดิ์ศรีความเป็นมนุษย์ในสังคมไทย
                   “มั่งคั่ง”ด้วยทรัพยากรมนุษย์ ทรัพยากรธรรมชาติสิ่งแวดล้อม และความเป็นสังคมพหุวัฒนธรรม
                   “ยั่งยืน” ด้วยความเข้าใจ ความร่วมมือ ในฐานะคนไทยที่อยู่บนผืนแผ่นดินไทยเดียวกัน
          รูปแบบกิจกรรม และไฮไลน์ในการจัดงาน
                   จะมีความแตกต่างจากครั้งแรก เพราะมีการถ่ายทอดสถานที่ท่องเที่ยวที่มีความสำคัญ และมีมนต์เสน่ห์ดึงดูดใจนักท่องเที่ยว โดยเสมือนการยกเอาสถานที่ท่องเที่ยวของ 5 จังหวัดชายแดนภาคใต้มาไว้ในตลาดคลองผดุงฯ จัดสรรเป็น 2 ส่วนสำคัญ ประกอบด้วย
                   1. กิจกรรมจัดแสดงและจำหน่ายสินค้าของดีชายแดนใต้ แบ่งเป็น 4 โซน ได้แก่
                      - โซน A: Travel Zone นำเสนอแหล่งท่องเที่ยวต่าง ๆ ที่จะเปิดมุมมองใหม่ของจังหวัดชายแดนภาคใต้ ที่พร้อมเปิดรับการมาเยือนของนักท่องเที่ยว
                     - โซน B: Innovation Zone แนะนำความก้าวล้ำของสินค้านวัตกรรม ผลิตภัณฑ์ที่สร้างสรรค์ของพี่น้องจังหวัดชายแดนใต้
                     - โซน C: Product Zone นำสินค้าที่เป็นที่หนึ่งในพื้นที่ ได้แก่ เครื่องแต่งกาย ของใช้ ของที่ระลึก สมุนไพร และอาหารแปรรูปที่มีเอกลักษณ์ มีความโดดเด่นในด้านรสชาติ และความอร่อยไม่เป็นสองรองใคร โดยจะนำเสนอเป็นออกเป็นโซน ๆ รายจังหวัด
                     - โซน D: Food Zone นำเสนออาหารที่สด ใหม่ สะอาด และส่งตรงจากชายแดนใต้ ให้ได้ลิ้มลองรสชาติของความสด อร่อย พร้อมเสิร์ฟถึงมือคนไทยทุกคน
                      - โซนพิเศษ จะคัดสรรผลิตภัณฑ์เด่นทางด้านการเกษตรของบัณฑิตเกษตร ศอ.บต. มานำเสนออีกด้วย
          นอกจากนี้ทาง ศอ.บต. จะยังมีกิจกรรมพิเศษที่น่าสนใจอื่น ๆ เพิ่มเติม ได้แก่
                   กิจกรรมการจัดนิทรรศการ เช่น ด้านนวัตกรรม ด้านการท่องเที่ยวในพื้นที่ 5 จังหวัดชายแดนใต้           
                   กิจกรรมส่งเสริมการขาย เช่น การชิงโชคและของสมนาคุณต่าง ๆ
                   กิจกรรมสาธิตการทำผลิตภัณฑ์เด่นจังหวัดชายแดนใต้ เช่น การเพ้นท์ผ้าบาติก การทำไข่เค็ม การประดิษฐ์จากวัสดุเหลือใช้ ชาชัก และขนมพื้นบ้าน
                   กิจกรรมการแสดงศิลปวัฒนธรรมภาคใต้ เช่น ตาลีกีปัต รองแง็ง ดิเกฮูลู ปันจักสีลัต
                   กิจกรรมประเพณีวัฒนธรรมวันสงกรานต์ จัดให้มีการสรงน้ำหลวงปู่ทวด การประกวดหนูน้อยสงกรานต์ กิจกรรมวันผู้สูงอายุ
          ทั้งนี้ กิจกรรมทั้งหลายที่กล่าวมานั้น ได้รับความร่วมมือร่วมใจกันจากหลายหน่วยงาน เช่น องค์กรต่าง ๆ ที่ได้ร่วมกันอำนวยความสะดวกเพื่อให้การจัดงานตลาดคลองผดุงฯ ประสบผลสำเร็จอย่างดี โดยการจัดงานในครั้งนี้ จะถือเป็นอีกครั้งที่ทาง ศอ.บต. จะได้ส่งมอบความสุขให้แก่พี่น้องประชาชนที่สนใจเข้ามาท่องเที่ยว โดยทาง ศอ.บต. มั่นใจจะสร้างความประทับใจ และสร้างความแตกต่างได้อีกครั้ง
          ตอนท้ายของการแถลงข่าว รองเลขาธิการนายกรัฐมนตรีฝ่ายการเมืองได้กล่าวว่า การจัดงานตลาดคลองผดุงกรุงเกษมในเดือนเมษายนนี้ ทางศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับ     5 จังหวัดชายแดนใต้ ด้วยความร่วมมือของสำนักเลขาธิการนายกรัฐมนตรีได้จัดงานตลาดคลองผดุงกรุงเกษมภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน : Southern Thailand Experience มั่นคง มั่งคั่ง ยั่งยืน” เพื่อจะเป็นสื่อกลางให้พี่น้องประชาชนเข้าถึง และเข้าใจ พี่น้องใน 5 จังหวัดชายแดนใต้ให้มากขึ้น อีกทั้งยังเป็นการเพิ่มโอกาส สร้างอาชีพ สร้างรายได้ สร้างความมั่นคง มั่งคั่ง และยั่งยืน จึงขอเชิญชวนพี่น้องประชาชนและผู้ที่สนใจสามารถเข้าร่วมงานพร้อม ชม ชิม ช้อป ได้ระหว่างวันที่ 6-23 เมษายน 2560 ณ ตลาดคลองผดุงกรุงเกษม ข้างทำเนียบรัฐบาล
         
***************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/2814