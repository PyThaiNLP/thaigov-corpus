รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงการต่างประเทศญี่ปุ่นเข้าเยี่ยมคารวะรองนายกรัฐมนตรี







                                วันพุธที่ 23 สิงหาคม 2560                              





    260  





      พิมพ์    
     
    
















   รัฐมนตรีช่วยว่าการกระทรวงการต่างประเทศญี่ปุ่นเข้าเยี่ยมคารวะรองนายกรัฐมนตรี
 

   รัฐมนตรีช่วยว่าการกระทรวงการต่างประเทศญี่ปุ่นเข้าเยี่ยมคารวะรองนายกรัฐมนตรี 





   วันนี้ (23 สิงหาคม 2560) เวลา 14.00 น. นาย Kazuyuki Nakane รัฐมนตรีช่วยว่าการกระทรวงการต่างประเทศญี่ปุ่น เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
 
รองนายกรัฐมนตรีแสดงความยินดีกับนาย Kazuyuki Nakane ที่ได้รับแต่งตั้งให้ดำรงตำแหน่งรัฐมนตรีช่วยว่าการกระทรวงการต่างประเทศญี่ปุ่น และแสดงความประทับใจที่ได้เดินทางเยือนญี่ปุ่น เมื่อเดือนมิถุนายน 2560 เพื่อเข้าร่วมการประชุมคณะกรรมาธิการร่วมระดับสูงไทย – ญี่ปุ่น (High Level Joint Commission: HLJC) ครั้งที่ 3 ซึ่งในโอกาสดังกล่าว รองนายกรัฐมนตรีได้พบกับนายกรัฐมนตรีญี่ปุ่น และหารือในประเด็นต่าง ๆ เพื่อขยายความร่วมมือกับญี่ปุ่นให้เพิ่มมากขึ้น 
 
โอกาสนี้รัฐมนตรีช่วยว่าการกระทรวงการต่างประเทศญี่ปุ่นแสดงความขอบคุณที่รองนายกรัฐมนตรีอนุญาตให้เข้าพบในวันนี้ และหวังว่าทั้งสองฝ่ายจะสามารถทำงานร่วมกันเพื่อกระชับความร่วมมือระหว่างทั้งสองประเทศได้ พร้อมแสดงความขอบคุณที่ไทยตอบรับเป็นเจ้าภาพจัดการประชุม OECD Southeast Asia Regional Forum 2017 และการประชุม Steering Group Meeting of the Southeast Asia Regional Programme ครั้งที่ 3 ระหว่างวันที่ 24 – 25 สิงหาคม 2560
 
นอกจากนี้ รัฐมนตรีช่วยว่าการกระทรวงการต่างประเทศญี่ปุ่นยังแสดงความยินดีที่คณะรัฐมนตรีไทยมีมติเห็นชอบความร่วมมือระหว่างรัฐบาลไทยกับ OECD เพื่อสะท้อนเจตนารมณ์ของทั้งสองฝ่ายในการร่วมมือในการดำเนินโครงการ Country Programme (CP) เมื่อวันที่ 22 สิงหาคม 2560 ซึ่งถือว่าประเทศไทยเป็นประเทศแรกที่ริเริ่มโครงการ CP ในภูมิภาคอาเซียน ซึ่งจะเป็นประโยชน์ในการเสริมสร้างความเชื่อมั่นของนักลงทุนต่างชาติ ทั้งนี้ รองนายกรัฐมนตรีจึงขอให้ญี่ปุ่นสนับสนุนโครงการ CP ของไทยด้วย
 
รองนายกรัฐมนตรียืนยันความพร้อมของฝ่ายไทยในการต้อนรับรัฐมนตรีว่าการกระทรวงเศรษฐกิจ การค้า และอุตสาหกรรมญี่ปุ่น (METI) ที่จะนำคณะนักธุรกิจญี่ปุ่นจำนวน 500 คน เดินทางเยือนไทย ระหว่างวันที่ 11 – 13 กันยายน 2560 ในโอกาสครบรอบ 130 ปี ความสัมพันธ์ทางการทูตไทย – ญี่ปุ่น ซึ่งจะเป็นการเน้นย้ำความสัมพันธ์ด้านเศรษฐกิจที่แน่นแฟ้นของทั้งสองประเทศ พร้อมหวังว่าญี่ปุ่นจะสนับสนุนและผลักดันให้ภาคเอกชนของญี่ปุ่นเข้ามาลงทุนในโครงการเขตเศรษฐกิจภาคตะวันออก (EEC) ซึ่งจะเป็นปัจจัยสำคัญในการผลักดันการพัฒนาเศรษฐกิจและสังคมในภูมิภาค 



ที่มา : http://www.thaigov.go.th/news/contents/details/6153