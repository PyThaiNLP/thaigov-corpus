รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานในพิธีลงนามบันทึกข้อตกลงความเข้าใจระหว่าง ธ.ก.ส. ร่วมมือกับบริษัทห้องปฏิบัติการกลาง (ประเทศไทย) จำกัด ตรวจสอบวิเคราะห์สินค้าเกษตร







                                วันพฤหัสบดีที่ 24 สิงหาคม 2560                              





    194  





      พิมพ์    
     
    
















   รอง ลธน.ม.เรณูฯ เป็นประธานในพิธีลงนามบันทึกข้อตกลงความเข้าใจระหว่าง ธ.ก.ส. ร่วมมือกับบริษัทห้องปฏิบัติการกลาง (ประเทศไทย) จำกัด ตรวจสอบวิเคราะห์สินค้าเกษตร
 

   และปัจจัยการผลิตทางการเกษตร  เพื่อมุ่งสร้างมาตรฐานสินค้าเกษตรสู่ระดับสากล เน้นพัฒนาเรื่องการบริหารจัดการ การสร้างมูลค่าเพิ่มและมาตรฐานสินค้าเกษตรให้มีความเข้มแข็งมั่นคงอย่างยั่งยืนสู่ระดับสากล   





             วันนี้ (24 สิงหาคม 2560) เวลา 15.00 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล นางสาวเรณู  ตังคจิวางกูร  รองเลขาธิการนายกรัฐมนตรีฝ่ายการเมือง เป็นประธานในพิธีลงนามบันทึกข้อตกลงความเข้าใจระหว่าง ธ.ก.ส. ร่วมมือกับบริษัทห้องปฏิบัติการกลาง (ประเทศไทย) จำกัด หรือที่รู้จักกันดีในนาม Central Laboratory (Thailand) Co,Ltd  หรือ CLT  โดยมี นายอภิรมย์ สุขประเสริฐ ผู้จัดการ ธ.ก.ส. และ นายสุรชัย กำพลานนท์วัฒน์ กรรมการผู้อำนวยการบริษัทห้องปฏิบัติการกลาง (ประเทศไทย) จำกัด ร่วมลงนาม ซึ่งได้รับเกียรติจาก นางสาลินี วังตาล ประธานกรรมการบริหาร (ClT)  ร่วมเป็นสักขีพยานด้วย
          ทั้งนี้ พิธีลงนามฯ ดังกล่าวมีวัตถุประสงค์เพื่อสนับสนุนส่งเสริมเกษตรกร ชุมชน และสถาบันเกษตรกร ผลิตสินค้าเกษตรและปัจจัยการผลิตทางการเกษตรให้มีมาตรฐาน ก้าวสู่การแข่งขันในระดับสากล  สร้างมูลค่าเพิ่มให้กับสินค้าเกษตร พร้อมสร้างความเข้มแข็งอย่างยั่งยืนแก่เศรษฐกิจฐานรากตามนโยบายกระทรวงอุตสาหกรรม ไทยแลนด์ 4.0 โดย ธ.ก.ส. สนับสนุนสินเชื่อเพื่อยกระดับเป็น SME เกษตร ด้วย “โครงการสินเชื่อ 1 ตำบล 1 SME เกษตร  สร้างความยั่งยืนของภาคเกษตรไทย”  ซึ่งผู้ประกอบการในกลุ่มนี้จะเป็นหัวขบวนเชื่อมโยงกลุ่มผู้ผลิตรายย่อยจากต้นน้ำ กลางน้ำ สู่ปลายน้ำ เมื่อสินค้าหรือผลิตภัณฑ์ของกลุ่มลูกค้า SME เกษตรของ ธ.ก.ส.ดังกล่าวผ่านการตรวจสอบวิเคราะห์  โดย CLT ซึ่งเป็นแล็บประชารัฐได้รับมาตรฐานสากลจากแล็บกลางสหภาพยุโรป (European Union Reference Laboratory : EURL)  ซึ่งจะสร้างความมั่นใจและความเชื่อมั่นให้กับผู้บริโภคมากยิ่งขึ้น
          ตอนท้ายของพิธีลงนามฯ กรรมการผู้อำนวยการ CLT กล่าวว่า โปรโมชั่นพิเศษที่  CLT มอบให้แก่เกษตรกร ชุมชน และสถาบันเกษตรกร ที่นำสินค้าไปตรวจทั้ง 6 สาขาทั่วประเทศ นั่นคือ ส่วนลด 30% สำหรับการตรวจสินค้าทุกรายการ ไม่ว่าจะเป็นสินค้าอาหารหรือไม่ใช่อาหาร  พร้อมกันนี้ CLT ร่วมมือกับสำนักงานส่งเสริมวิสาหกิจขนาดกลางและขนาดย่อม หรือ สสว. ในการแจกคูปองตรวจวิเคราะห์มาตรฐานผลิตภัณฑ์ มูลค่า 5,000 บาทฟรีอีกด้วย โดยในเฟสที่ 2 จะแจกคูปองตรวจวิเคราะห์จำนวนมากถึง 6,000 ใบ เกษตรกร ชุมชน และสถาบันเกษตรกรใดสนใจ รีบจองสิทธิ์รับคูปองด่วน ได้ที่หมายเลขโทรศัพท์ 098-249-6608 หรือ 098-249-0665  
.................................................................
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/6180