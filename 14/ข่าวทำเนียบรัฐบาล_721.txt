รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธาน การประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 10/2560







                                วันจันทร์ที่ 28 สิงหาคม 2560                              





    229  





      พิมพ์    
     
    
















   รอง นรม.พล.อ.อ.ประจินฯ เป็นประธาน การประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 10/2560
 

   รอง นรม.พล.อ.อ.ประจินฯ เป็นประธาน การประชุม คตน. ติดตามความก้าวหน้าการปฏิบัติงานการให้ความช่วยเหลือกับสถานประกอบการรายย่อย ขนาดกลาง และขนาดเล็ก การส่งเสริมการใช้สินค้าไทย พร้อมเพิ่มมาตรการส่งเสริมการมีงานทำสำหรับผู้สูงอายุ 





             วันนี้  (28 สิงหาคม 2560) เวลา 09.00 น. ณ ตึกสันติไมตรี (หลังใน) ทำเนียบรัฐบาล พลเอก ประจิน จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 10/2560 ที่ประชุมได้พิจารณาและมีมติเห็นชอบติดตามการปฏิบัติงานเรื่อง การส่งเสริมการใช้ยางพาราของภาครัฐ การแปรรูปยางพาราเป็นผลิตภัณฑ์ อาทิ พื้นลู่ลานกรีฑา สนามกีฬา และลานเอนกประสงค์ พื้นทางเดิน สนามเด็กเล่น สวนสุขภาพ แผงกั้นจราจร คันขอบถนน เป็นต้น พร้อมมีมติมอบหมายให้ กรมป้องกันและบรรเทาสาธารณภัย (ปภ.) ประสานกับหน่วยงานที่เกี่ยวข้อง เช่น กระทรวงเกษตรและสหกรณ์ กระทรวงกลาโหม ภาคเอกชน เพื่อขอความร่วมมือในการดำเนินโครงการ “จิตอาสา ประชารัฐ พัฒนาแหล่งน้ำ” ในปัจจุบันและในระยะต่อไป โดยให้ดำเนินการฟื้นฟูพื้นที่ที่มีปัญหาหนักก่อนเป็นอันดับแรก
          จากนั้น ที่ประชุมได้พิจารณาและมติเห็นชอบการติดตามการปฏิบัติงานเรื่อง การให้ความช่วยเหลือกับสถานประกอบการรายย่อย ขนาดกลาง และขนาดเล็ก (Micro) เกษตรกร ประชาชน ลูกหนี้ครัวเรือน ลูกหนี้นอกระบบ และการสร้างองค์ความรู้ด้านกฎหมายและการเงินเพื่อเพิ่มศักยภาพในการผลิตของประเทศ โดยมีมาตรการสินเชื่อดังนี้ โครงการการให้ความช่วยเหลือทางการเงิน แก่ผู้ประกอบกิจการใน 3 จังหวัดชายแดนภาคใต้  เพื่อช่วยเหลือผู้ประกอบการที่มีสถานประกอบการอยู่ในเขตจังหวัดยะลา ปัตตานี และนราธิวาส ที่ได้รับผลกระทบจากเหตุการณ์ความไม่สงบ โครงการสินเชื่อดอกเบี้ยต่ำเพื่อปรับเปลี่ยนเครื่องจักรและเพิ่มประสิทธิภาพการผลิตสำหรับ SMEs  โครงการ SMEs Transformation Loan เพื่อให้ความช่วยเหลือ SMEs ที่ได้รับผลกระทบทางด้านเศรษฐกิจ พร้อมมีการปรับเปลี่ยนธุรกิจสู่ยุคอุตสาหกรรม 4.0 และ SMEs 4.0 รวมทั้งมาตรการค้ำประกัน โครงการค้ำประกัน Micro Entrepreneur ระยะที่ 2 เพื่อเพิ่มโอกาสให้ผู้ประกอบการรายย่อยได้รับสินเชื่อจากธนาคารมากขึ้น โครงการค้ำประกัน Start-up & Innovation  เพื่อส่งเสริมผู้ประกอบการรายใหม่และผู้ประกอบการกลุ่มนวัตกรรม โครงการ PGS ระยะที่ 6 เพื่อช่วยเหลือ SMEs ที่ขาดหลักประกัน กองทุนร่วมลงทุน (Venture Capital) โดยธนาคารออมสิน SME แบงก์  และธนาคารกรุงไทย เพื่อร่วมลงทุนใน SMEs Start-up ที่มีศักยภาพสูง หรืออยู่ในกลุ่มธุรกิจที่มีประโยชน์ต่อการขยายตัวทางเศรษฐกิจของประเทศ
          ทั้งนี้ การส่งเสริมการใช้สินค้าไทยตามนโยบายรัฐบาลนั้น กรมการพัฒนาชุมชน กระทรวงมหาดไทย ได้รายงานผลการจัดงาน OTOP WISDOM TO THE WORLD โอทอป ภูมิปัญญาไทย ก้าวไกลสู่สากล ระหว่างวันที่ 3-27 พฤศจิกายน  ยอดจำหน่ายรวมทั้งสิ้น 64,027,499 บาท  ผลการจัดงาน OTOP City 2016 ระหว่างวันที่ 18 – 26 ธันวาคม 2559 ณ อิมแพ็ค เมืองทองธานี ยอดจำหน่ายและยอดสั่งซื้อรวมทั้งสิ้น 1,042,672,620 บาท และผลการดำเนินงาน  OTOP TO THE TOWN จำนวน 10 ครั้ง ยอดจำหน่ายรวมทั้งสิ้น 85,397,866 บาท โดยการจัดงานครั้งนี้ก่อให้เกิดรายได้ของประชาชนในชุมชน ได้เผยแพร่ภูมิปัญญาท้องถิ่นด้านผลิตภัณฑ์หนึ่งตำบล หนึ่งผลิตภัณฑ์ OTOP เป็นการพัฒนาให้ผู้ผลิต ผู้ประกอบการ OTOP ได้เรียนรู้ทักษะด้านการบริหารจัดการ และการตลาด และการก้าวสู่ประชาคมอาเซียนในอนาคต
 
......................................................................
 

กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/6249