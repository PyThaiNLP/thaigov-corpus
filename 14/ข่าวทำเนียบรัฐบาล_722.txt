รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการนโยบายและพัฒนาสับปะรดแห่งชาติ ครั้งที่ 1/2560 มีมติเห็นชอบแนวทางการขับเคลื่อนยุทธศาสตร์สับปะรดปี 2560 -2569







                                วันจันทร์ที่ 28 สิงหาคม 2560                              





    382  





      พิมพ์    
     
    
















   รอง นรม. พล.อ.อ.ประจินฯ เป็นประธานการประชุมคณะกรรมการนโยบายและพัฒนาสับปะรดแห่งชาติ ครั้งที่ 1/2560 มีมติเห็นชอบแนวทางการขับเคลื่อนยุทธศาสตร์สับปะรดปี 2560 -2569
 

   รอง นรม. พล.อ.อ.ประจินฯ เป็นประธานการประชุมคณะกรรมการนโยบายและพัฒนาสับปะรดแห่งชาติ ครั้งที่ 1/2560 มีมติเห็นชอบแนวทางการขับเคลื่อนยุทธศาสตร์สับปะรดปี 2560 -2569 





                   วันนี้ (28 สิงหาคม 2560) เวลา 13.30 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการนโยบายสับปะรดแห่งชาติ ครั้งที่ 1/2560
                ที่ประชุมได้พิจารณาและมีมติเห็นชอบแนวทางการขับเคลื่อนยุทธศาสตร์สับปะรดปี 2560 -2569 ตามที่คณะอนุกรรมการขับเคลื่อนยุทธศาสตร์ทั้ง 3 คณะ ได้แก่ (1) คณะอนุกรรมการขับเคลื่อนการพัฒนาและแก้ไขปัญหาด้านหารผลิตสับปะรด (2) คณะอนุกรรมการขับเคลื่อนการพัฒนาและแก้ไขปัญหาด้านอุตสาหรรมแปรรูปสับปะรด (3) คณะอนุกรรมขับเคลื่อนการพัฒนาและแก้ไขปัญหาด้านการตลาดและการส่งออกสับปะรด โดยได้มอบหมายให้คณะอนุกรรมการขับเคลื่อนยุทธศาสตร์ทั้ง 3 คณะ ดำเนินการตามแนวทางการขับเคลื่อนภายใต้ยุทธศาสตร์สับปะรดปี 2560 - 2569 ตามที่เสนอให้เกิดผลเป็นรูปธรรม  
                ทั้งนี้ ยุทธศาสตร์สับปะรดปี 2560-2569 นั้น จะเน้นในเรื่องของวิสัยทัศน์ในการผลิตสับปะรดที่มีคุณภาพ เพื่อสร้างความยั่งยืนอุตสาหกรรมสับปะรดไทยตามพันธกิจผลิตสับปะรดคุณภาพ สอดคล้องกับความต้องการของโรงงานแปรรูปสับปะรด เพิ่มประสิทธิภาพการผลิต และขีดความสามารถในการแข่งขัน ส่งเสริมองค์กรเกษตรกรให้เข้มแข็ง ตามวัตถุประสค์ เพิ่มประสิทธิภาพการผลิตสับปะรดคุณภาพ และลดต้นทุนการผลิต เพิ่มขีดความสามารถในการแข่งขันด้านการส่งออก และรักษาความเป็นผู้นำการส่งออกผลิตภัณฑ์สับปะรดอันดับ 1 ของโลก รักษาเสถียรภาพราคา และสร้างความยั่งยืนในอาชีพของเกษตรกร และโรงงานแปรรูปสับปะรด โดยแบ่งยุทธศาสตร์ออดเป็น 4 ยุทธศาสตร์ ดังนี้ (1) ยุทธศาสตร์ด้านการผลิต (2) ยุทธศาสตร์ด้านการแปรรูป (3) ยุทธศาสตร์ด้านการตลาด และ (4) ยุทธศาสตร์ด้านการบริหารจัดการ 
               พร้อมกันนี้ ที่ประชุมได้พิจารณาและมีมติเห็นชอบการเพิ่มองค์ประกอบของคณะอนุกรรมการขับเคลื่อนการพัฒนาและแก้ไขปัญหาด้านอุตสาหกรรมแปรรูปสับปะรด ทั้งนี้ ที่ประชุมได้มอบหมายให้สำนักงานเศรษฐกิจอุตสาหกรรม ในฐานะฝ่ายเลขานุการคณะอนุกรรมการขับเคลื่อนการพัฒนาและแก้ไขปัญหาด้านอุตสาหกรรมแปรรูปสับปะรด รับไปพิจารณาการจัดตั้งสถาบันวิจัยและพัฒนาเรื่องสับปะรดโดยเฉพาะ 
               นอกจากนี้ ประชุมได้พิจารณาและมีมติเห็นชอบการเตรียมการบริหารจัดการสับปะรดที่จะออกมากในช่วงเดือนตุลาคม - ธันวาคม 2560 ตามที่ฝ่ายเลขานุการฯ เสนอ ดังนี้
                      (1) จังหวัดที่มีโรงงานแปรรูปสับปะรดตั้งอยู่ เห็นควรใช้กลไกการแก้ไขปัญหาระดับจังหวัดผ่านระบบคณะกรรมการขับเคลื่อนนโยบายของกระทรวงเกษตรและสหกรณ์แบบเบ็ดเสร็จ (Single Command) ร่วมกับกรมการค้าภายใน ในการบริหารผลผลิตให้ออกสู่ตลาดสอดคล้องกับความต้องการผลผลิตของโรงแรงแปรรูปในแต่ละวัน เพื่อลดปัญหาการจอดรอคิวนาน ซึ่งส่งผลกระทบต่อคุณภาพสับปะรด และร่วมกับพาณิชย์จังหวัดในการผลักดันให้เกิดการจัดทำพันธสัญญา (Contract Farming) ระหว่างโรงงานแปรรูปสับปะรดกับเกษตรกร เพื่อช่วยในการรักษาเสถียรภาพด้านราคาสับปะรด
                      (2) จังหวัดที่ไม่มีโรงงานแปรรูปสับปะรดตั้งอยู่หรืออยู่ห่างไกลโรงงานแปรรูปสับปะรด เช่น เชียงราย ลำปาง พิษณุโลก หนองคาย นครพนม และชัยภูมิ เห็นควรให้กรมการค้าภายใน ในฐานะฝ่ายเลขานุการคณะกรรมการการขับเคลื่อนการพัฒนาและแก้ไขปัญหาด้านการตลาดและการส่งออกสับปะรด ร่วมกับคณะกรรมการเพื่อแก้ไขปัญหาเกษตรกรอันเนื่องมาจากผลผลิตการเกษตรระดับจังหวัด (คพจ.) ดำเนินการกระจายผลผลิตออกนอกแหล่งผลิตไปยังผู้บริโภคภายในประเทศ โดยเชื่อมโยงกับ Modern Trade บริษัท ประชารัฐฯ สหกรณ์การเกษตร กลุ่มเกษตรกร และวิสาหกิจชุมชน เป็นต้น
                      (3) เห็นควรให้กรมการค้าภายใน ในฐานะฝ่ายเลขานุการคณะอนุกรรมการขับเคลื่อนการพัฒนาและแก้ไขปัญหาด้านการตลาดและการส่งออกสับปะรด รับไปพิจารณาดำเนินการในการเตรียมการบริหารจัดการสับปะรดในช่วงเดือนตุลาคม - ธันวาคม 2560 
               ทั้งนี้ ที่ประชุมได้มอบหมายให้กรมการค้าภายในในฐานะฝ่ายเลขานุการคณะอนุกรรมการขับเคลื่อนการพัฒนาและแก้ไขปัญหาด้านการตลาดและการส่งออกสับปะรด รับไปพิจารณาดำเนินการในการเตรียมการ บริหารจัดการสับปะรดในช่วงเดือนตุลาคม - ธันวาคม 2560 แต่หากพิจารณาแล้วเห็นว่ามีความจำเป็นต้องเสนอขอใช้งบประมาณในการดำเนินงาน เห็นควรให้กรมการค้าภายในในฐานะฝ่ายเลขานุการคณะอนุกรรมการฯ เสนอโครงการ พร้อมงบประมาณ มายังสำนักงานเศรษฐกิจการเกษตรในฐานะฝ่ายเลขานุการคณะกรรมการนโยบายและพัฒนาสับปะรดแห่งชาติ เพื่อเสนอประธานกรรมการพิจารณาให้ความเห็นชอบนำเสนอคณะรัฐมนตรีต่อไป

 
******************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/6251