รัฐบาลไทย-ข่าวทำเนียบรัฐบาล-นรม. สนับสนุนการจัดงาน “มหกรรมสมุนไพรแห่งชาติ ครั้งที่ 14” (The 14th National Herbs Expo) “เสน่ห์ไทย สมุนไพรไทย 4.0” เพื่อสร้างมูลค่าทางเศรษฐกิจไทยให้มีความยั่งยืน







                                วันอังคารที่ 29 สิงหาคม 2560                              





    1,703  





      พิมพ์    
     
    
















   นรม. สนับสนุนการจัดงาน “มหกรรมสมุนไพรแห่งชาติ ครั้งที่ 14” (The 14th National Herbs Expo) “เสน่ห์ไทย สมุนไพรไทย 4.0” เพื่อสร้างมูลค่าทางเศรษฐกิจไทยให้มีความยั่งยืน
 

   นรม. สนับสนุนการจัดงาน “มหกรรมสมุนไพรแห่งชาติ ครั้งที่ 14” (The 14th National Herbs Expo) “เสน่ห์ไทย สมุนไพรไทย 4.0” เพื่อสร้างมูลค่าทางเศรษฐกิจไทยให้มีความยั่งยืน 





             วันนี้ (29 สิงหาคม 2560) เวลา 9.15 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายแพทย์ ปิยะสกล สกลสัตยาทร รัฐมนตรีว่าการกระทรวงสาธารณสุข นายแพทย์ สุเทพ วัชรปิยานันท์ อธิบดีกรมการแพทย์แผนไทยและการแพทย์ทางเลือก และภาคีเครือข่ายมาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์งาน “มหกรรมสมุนไพรแห่งชาติ ครั้งที่ 14” (The 14th National Herbs Expo) “เสน่ห์ไทย สมุนไพรไทย 4.0” (Thai Herbal Products 4.0 - A Charm of Thainess) โดยจะจัดงานขึ้น ณ ฮอลล์ 6 - 8 อาคารอิมแพคเมืองทองธานี จังหวัดนนทบุรี ระหว่างวันที่ 30 สิงหาคม - 3 กันยายน 2560
          โอกาสนี้ รัฐมนตรีว่าการกระทรวงสาธารณสุข กล่าวรายงานว่า วัตถุประสงค์ของการจัดงาน “มหกรรมสมุนไพรแห่งชาติ ครั้งที่ 14” ในครั้งนี้ เป็นการจัดงานในกรอบแนวคิด “เสน่ห์ไทย สมุนไพรไทย 4.0” เพื่อให้ประชาชนได้รับรู้ ตระหนัก และเชื่อมั่นในบริการแพทย์แผนไทย ทั้งด้านการส่งเสริม ป้องกัน รักษา และฟื้นฟูสมรรถภาพร่างกาย รวมทั้งสนับสนุนการพัฒนาผลิตภัณฑ์สมุนไพรไทย ให้สามารถสร้างเศรษฐกิจประเทศได้อย่างยั่งยืนตามนโยบายรัฐบาล ที่ต้องการพัฒนาการใช้ประโยชน์จากพืชสมุนไพรไทยอย่างมีประสิทธิภาพ เป็นที่ยอมและสร้างมูลค่าเพิ่มแก่ผลิตภัณฑ์จากสมุนไพรไทย พร้อมเปิดมุมมองให้เห็นถึงการพัฒนาภูมิปัญญา องค์ความรู้ด้านการแพทย์แผนไทยและสมุนไพรไทยสู่ยุค 4.0 ได้
         ภายในงานจะมีการจัดกิจกรรมต่าง ๆ มากมาย ประกอบไปด้วย นิทรรศการจากภาคีเครือข่ายและสถาบันการศึกษาด้านการแพทย์แผนไทย การแพทย์แผนจีน เวทีวิชาการ มีการประกวดผลงานวิชาการด้านการแพทย์แผนไทยและการแพทย์ทางเลือก ตลาดนัดความรู้ด้านการแพทย์แผนไทย การแพทย์พื้นบ้าน และการแพทย์ทางเลือก นำเสนอการสาธิตถ่ายทอดความรู้เพื่อนำไปใช้ในการดูแลสุขภาพตนเองและครอบครัวจำนวน 49 หลักสูตร การจัดแสดงผลิตภัณฑ์ระดับ Premium Product ผลิตภัณฑสมุนไพรดีเด่นระดับชาติ Prime Minister Herbal Wards (PMHA) การให้คำปรึกษาแก่ผู้ประกอบการ นิทรรศการเมืองสมุนไพร (Herbal City) นิทรรศการภูมิปัญญาและสวนสมุนไพร พิธีไหว้ครูแพทย์แผนไทย
          นอกจากนี้ ยังมีกิจกรรมลานวัฒนธรรมแลกเปลี่ยนเรียนรู้ภูมิปัญญสวนสมุนไพรเพื่อการอนุรักษ์ คุ้มครองเชิงเศรษฐกิจและเชิงสุขภาพบริการตรวจรักษา ด้วยศาสตร์การแพทย์แผนไทย การแพทย์แผนจีนและการแพทย์ทางเลือก มีการจำลองโรงพยาบาลการแพทย์แผนไทยผสมผสาน ร้านค้าผลิตภัณฑ์คุณภาพกว่า 400 ร้าน การจัดแสดงนวัตกรรมภูมิปัญญาไทยและสมุนไพร ประกอบด้วยการแพทย์แผนไทยและการแพทย์ผสมผสาน พร้อมนำเสนอนิทรรศการเพื่อการสาธิต กระโจมรักษาโรคภูมิแพ้ ลูกประคบมือถือ ไอศครีมข้าวลืมผัว มูลนิธิโรงพยาบาลเจ้าพระยาอภัยภูเบศรนำเสนอ ตำรับยาจากโรงพยาบาลเจ้าพระยาอภัยภูเบศร สมุนไพรอนุรักษ์ แร้งคอดำ สรรพคุณ ช่วยรักษามะเร็งต่อมลูกหมากและสมุนไพรตำรับที่ใช้ดูแลสุภาพบุรุษ อาหารเพื่อสุขภาพ ชาวาวเครือดำและขนมฝักทองธัญพืช
          พร้อมกันนี้ โรงพยาบาลนครปฐม ได้นำนวัตกรรมอาหารสุขภาพ นำเสนออาหารจากภูมิปัญญาไทยยุค 4.0 พุดดิ้งนมถั่วเหลืองมะพร้าวน้ำหอม พร้อม QR Code รู้ลึกถึงสรรพคุณอาหาร และเมนูแกงเลียงนพเก้าเกสรบัวหลวง เพื่อบำรุงหัวใจ ปรับสมดุลร่างกาย ส่วนโรงพยาบาลแพทย์แผนโบราณวัดพระเชตุพนฯ (วัดโพธิ์) โชว์การนวดไทยรักษาโรครองช้ำ อาการยอดฮิตของคนวัยทำงาน และผลิตภัณฑ์สารสกัดขมิ้นชันแคปซูล “แอนตี้อ๊อก” จากองค์กรเภสัชกรรม ที่เปิดตัวเป็นรายแรกของประเทศไทย
          ทั้งนี้ ผู้ที่สนใจสามารถสอบถามข้อมูลรายละเอีดเพิ่มเติมได้ที่ 02-591-7007 หรือ Facebook: มหกรรมสมุนไพรแห่งชาติ และ http://natherbexpo.dtam.moph.go.th
           จากนั้น นายกรัฐมนตรี ได้เดินเยี่ยมชมการจัดกิจกรรมต่าง ๆ ด้วยความสนใจ พร้อมกล่าวชื่นชมและสนับสนุนการจัดงาน “มหกรรมสมุนไพรแห่งชาติ ครั้งที่ 14” ซึ่ง นายกรัฐมนตรีกล่าวว่า การพัฒนาผลิตภัณฑ์สมุนไพรไทยให้สามารถสร้างเศรษฐกิจประเทศได้อย่างยั่งยืนนั้น ต้องมีการพัฒนาการใช้ประโยชน์จากพืชสมุนไพรไทยให้มีประสิทธิภาพ เป็นที่ยอมรับ และสร้างมูลค่าเพิ่มแก่ผลิตภัณฑ์จากสมุนไพรไทย รวมไปถึงการเปิดมุมมองให้เห็นถึง การพัฒนาภูมิปัญญาองค์ความรู้ด้านการแพทย์แผนไทย และสมุนไพรไทยเข้าสู่ยุค 4.0 ให้ได้อย่างเป็นรูปธรรมตามนโยบายของรัฐบาล

 
**********************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/6267