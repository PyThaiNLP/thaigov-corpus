รัฐบาลไทย-ข่าวทำเนียบรัฐบาล-ไทยและทาจิกิสถานเร่งผลักดันความร่วมมือด้านเศรษฐกิจให้เกิดผลรูปธรรม







                                วันอังคารที่ 5 กันยายน 2560                              





    296  





      พิมพ์    
     
    
















   ไทยและทาจิกิสถานเร่งผลักดันความร่วมมือด้านเศรษฐกิจให้เกิดผลรูปธรรม
 

   ไทยและทาจิกิสถานเร่งผลักดันความร่วมมือด้านเศรษฐกิจให้เกิดผลรูปธรรม 





   ในวันที่ 2 (5 กันยายน 2560) ของการเข้าร่วมประชุม เวลาประมาณ 08.45 น. ตามเวลาท้องถิ่น ในระหว่างการประชุมระหว่างผู้นำกลุ่มประเทศ BRICS กับประเทศตลาดเกิดใหม่และประเทศ กำลังพัฒนา พลเอก ประยุทธ์ จันทร์โอชา นายกรัฐมนตรี หารือกับนายเอมอมาลี เราะห์มาน (H.E. Mr. Emomali Rahmon) ประธานาธิบดีแห่งสาธารณรัฐทาจิกิสถาน ณ โรงแรมที่พัก สรุปสาระสำคัญดังนี้

ทั้งสองฝ่ายยินดีที่ความสัมพันธ์ทางการทูตครบรอบ 25 ปี ในปีนี้ ซึ่งไทยถือว่า ทาจิกิสถานเป็นประเทศหุ้นส่วนที่สำคัญ และมุ่งมั่นที่จะกระชับความสัมพันธ์ระหว่างกันในทุกสาขาที่เป็นประโยชน์

ด้านความร่วมมือทางเศรษฐกิจ ไทยและทาจิกิสถานเห็นพ้องขยายความสัมพันธ์อย่างรอบด้าน โดยเห็นว่าทั้งสองฝ่ายมีศักยภาพที่จะเพิ่มพูนการค้าการลงทุนระหว่างกันได้อีกมาก และอาจใช้ประโยชน์จากความตกลงและกลไกทวิภาคีที่มีอยู่ เพื่อกระชับและส่งเสริมความร่วมมือด้านนี้ในแน่นแฟ้นมากยิ่งขึ้น โดยผู้นำทั้งสองเห็นพ้องให้คณะกรรมการร่วมทางการค้าระหว่างไทยและทาจิกิสถานได้เริ่มจัดประชุมเพื่อผลักดันความร่วมมือโดยเฉพาะด้านเศรษฐกิจให้เกิดผลรูปธรรม และผลักดันเป็นประตูการค้าสู่ภูมิภาคระหว่างกัน

ในโอกาสนี้ ประธานาธิบดีทาจิกิสถาน แสดงความตั้งใจที่จะเร่งผลักดันความร่วมมือกับไทย โดยเฉพาะด้านที่ไทยมีความเชี่ยวชาญและประสบการณ์ เช่น ด้านการท่องเที่ยว และด้านการเกษตร ซึ่งไทยยินดีถ่ายทอดความรู้และประสบการณ์ เช่น การเกษตรอินทรีย์ และการแปรรูปอาหาร โดยยินดีต้อนรับคณะจากทาจิกิสถานไปศึกษาดูงานจากไทย ทั้งนี้ ทาจิกิสถานยังได้ให้ความสนใจต่อแนวทางการพัฒนาและการแก้ปัญหาความยากจนของไทย ซึ่งนายกรัฐมนตรีได้เสนอแนะและพร้อมแลกเปลี่ยนแนวทางการการพัฒนาอย่างยั่งยืนตามหลักปรัชญาของเศรษฐกิจพอเพียง โดยมีกลไกประชารัฐที่รัฐบาลใช้ขับเคลื่อนเพื่อสร้างความเข้มแข็งจากภายใน

นอกจากนี้ ผู้นำทั้งสองได้เห็นพ้องให้มีการแลกเปลี่ยนการเยือนระหว่างกันในทุกระดับ ซึ่งนายกรัฐมนตรีและประธานาธิบดีทาจิกิสถานจะได้มีการแลกเปลี่ยนการเยือนอย่างเป็นทางการในโอกาสอันใกล้นี้
 
 
******************************************
 



ที่มา : http://www.thaigov.go.th/news/contents/details/6423