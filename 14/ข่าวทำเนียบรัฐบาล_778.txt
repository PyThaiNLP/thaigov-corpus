รัฐบาลไทย-ข่าวทำเนียบรัฐบาล-นายกรัฐมนตรีเยี่ยมคารวะประธานวุฒิสมาชิกสภากัมพูชา และผู้รักษาราชการแทนพระองค์พระบาทสมเด็จพระบรมนาถนโรดม สีหมุนี พระมหากษัตริย์กัมพูชา 







                                วันพฤหัสบดีที่ 7 กันยายน 2560                              





    384  





      พิมพ์    
     
    
















   นายกรัฐมนตรีเยี่ยมคารวะประธานวุฒิสมาชิกสภากัมพูชา และผู้รักษาราชการแทนพระองค์พระบาทสมเด็จพระบรมนาถนโรดม สีหมุนี พระมหากษัตริย์กัมพูชา 
 

   นายกรัฐมนตรีเยี่ยมคารวะประธานวุฒิสมาชิกสภากัมพูชา และผู้รักษาราชการแทนพระองค์พระบาทสมเด็จพระบรมนาถนโรดม สีหมุนี พระมหากษัตริย์กัมพูชา 
 





   วันนี้ (พฤ 7 ก.ย. 60)  เวลา 15.40 น. ณ วุฒิสภากัมพูชา  ราชอาณาจักรกัมพูชา พลเอก ประยุทธ์ จันทร์โอชา นายกรัฐมนตรี  เข้าเยี่ยมคารวะ สมเด็จวิบุลเสนาภักดี สาย ชุม ประธานวุฒิสภากัมพูชา รักษาราชการแทนพระองค์พระบาทสมเด็จพระบรมนาถนโรดม สีหมุนี พระมหากษัตริย์กัมพูชา ในโอกาสเยือนราชอาณาจักรกัมพูชาอย่างเป็นทางการ และเข้าร่วมการประชุมร่วมนายกรัฐมนตรีและรัฐมนตรีอย่างไม่เป็นทางการ ไทย – กัมพูชา ครั้งที่ 3 

โดยพลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญ ดังนี้
 
นายกรัฐมนตรี กล่าวชื่นชมความสัมพันธ์ ไทย-กัมพูชา ปัจจุบันถือได้ว่า ความสัมพันธ์ไทย – กัมพูชาอยู่ในระดับที่ดีเยี่ยม มีการแลกเปลี่ยนการเยือน ในทุกระดับ นายกรัฐมนตรีไทยและกัมพูชา ได้พบหารือระหว่างการประชุมระหว่างประเทศต่าง ๆ รวมทั้ง กลไกความร่วมมือทวิภาคีต่าง ๆ ของไทยกับกัมพูชาดำเนินไปได้ด้วยดี  และช่วงเช้าที่ผ่านมา ได้ร่วมหารือกับสมเด็จอัคคมหาเสนาบดีเดโช ฮุน เซน นายกรัฐมนตรีกัมพูชาและร่วมการประชุมร่วมนายกรัฐมนตรีและรัฐมนตรีอย่างไม่เป็นทางการไทย – กัมพูชา ครั้งที่ 3 โดยเห็นพ้องที่จะขับเคลื่อนทั้งสองประเทศไปสู่การพัฒนาที่ยั่งยืนและการเชื่อมโยงระหว่างกันทั้งทางด้านโครงสร้าง และระเบียบต่าง ๆ เพื่อประโยชน์ต่อประชาชนของทั้งสองประเทศ และการพัฒนาในภูมิภาค โดยเร่งรัดการส่งเสริมความสงบสุขและความเจริญรุ่งเรืองตามแนวชายแดน การส่งเสริมการค้าตามแนวชายแดน การเปิดจุดผ่านแดนถาวรที่บ้านหนองเอี่ยน – สตึงบท และการก่อสร้างสะพานข้ามพรมแดน การสร้างเส้นทางรถไฟระหว่างกัน การเชื่อมโยงเขตเศรษฐกิจพิเศษบริเวณชายแดน การส่งเสริมความเชื่อมโยงเส้นทางคมนาคมทางบกและทางทะเล การเชื่อมโยงด้านการท่องเที่ยว ความร่วมมือด้านแรงงาน โดยไทยยินดีให้ความช่วยเหลือเพื่อการพัฒนาแก่กัมพูชาอย่างต่อเนื่อง โดยเฉพาะในสาขาการพัฒนาทรัพยากรมนุษย์
 
โอกาสนี้  ประธานวุฒิสภากัมพูชา รักษาราชการแทนพระองค์พระบาทสมเด็จพระบรมนาถนโรดม สีหมุนี พระมหากษัตริย์กัมพูชา กล่าวถวายพระพรสมเด็จพระเจ้าอยู่หัวมหาวชิราลงกรณ บดินทรเทพยวรางกูร และพระบาทสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ทั้งนี้ ความมั่นคั่ง มั่นคง สันติภาพ เสถียรภาพ และความเจริญก้าวหน้าของไทยและกัมพูชามีบทบาทสำคัญในการส่งเสริมความเจริญรุ่งเรืองของภูมิภาคและประชาคมระหว่างประเทศ พร้อมสนับสนุนรัฐบาลในการสร้างความเชื่อมโยงทุกรูปแบบ ทั้งการค้าให้บรรลุเป้าหมาย 15,000  ล้านเหรียญสหรัฐ ฯ ในปี 2563  รวมทั้งความร่วมมือด้านการลงทุน การท่องเที่ยว การศึกษาด้วย
 
ในตอนท้ายนายกรัฐมนตรี ยังได้กล่าวสนับสนุนความร่วมมือระหว่างสภานิติบัญญัติแห่งชาติกับวุฒิสภากัมพูชา โดยเมื่อเดือนกรกฎาคม ที่ผ่านมาคณะจากกลุ่มมิตรภาพสมาชิกวุฒิสภากัมพูชา - ไทย เดินทางมาเยือนไทย และเข้าเยี่ยมคารวะประธานสภานิติบัญญัติแห่งชาติ  ซึ่งการแลกเปลี่ยนการเยือนระหว่างสมาชิกรัฐสภาของทั้งสองประเทศ จะเป็นประโยชน์อย่างยิ่งเพื่อให้ทั้งสองฝ่ายติดต่อประสานงานกันอย่างต่อเนื่องต่อไป 



ที่มา : http://www.thaigov.go.th/news/contents/details/6519