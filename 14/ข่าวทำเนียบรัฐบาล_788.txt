รัฐบาลไทย-ข่าวทำเนียบรัฐบาล-นรม. เป็นประธานในพิธีเปิดและปาฐกถาพิเศษเรื่อง “สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน”







                                วันจันทร์ที่ 11 กันยายน 2560                              





    636  





      พิมพ์    
     
    
















   นรม. เป็นประธานในพิธีเปิดและปาฐกถาพิเศษเรื่อง “สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน”
 

   นรม. เป็นประธานในพิธีเปิดและปาฐกถาพิเศษในงานเพื่อเตรียมความพร้อมก่อนการประกาศวาระแห่งชาติ เรื่อง “สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน” อันจะนำพาประเทศไทยไปสู่การพัฒนาและยกระดับในทุกภาคส่วน 





              วันนี้ (11 กันยายน 2560) เวลา 9.00 น. ณ ห้องแกรนด์ บอลรูม ชั้น 4 โรงแรมมิราเคิล แกรนด์ คอนเวนชั่น กรุงเทพมหานคร พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดและปาฐกถาพิเศษในงานเตรียมความพร้อมก่อนการประกาศวาระแห่งชาติ เรื่อง “สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน” โดยมี นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม คณะทูตานุทูต นายวัส ติงสมิตร ประธานกรรมการสิทธิมนุษยชนแห่งชาติ (กสม.) เจ้าหน้าที่ภาครัฐและเอกชนเข้าร่วมงาน
            โอกาสนี้ รัฐมนตรีว่าการกระทรวงยุติธรรมได้กล่าวรายงานว่า สำหรับการจัดงานในครั้งนี้มีจุดหมายในการที่จะเตรียมความพร้อมของหน่วยงานต่าง ๆ ก่อนที่จะมีการประกาศวาระแห่งชาติ โดยมีวัตถุประสงค์เพื่อส่งเสริมนโยบาย Thailand 4.0 ให้ขับเคลื่อนไปด้วยความก้าวหน้าอย่างรวดเร็ว และมีประสิทธิภาพมากยิ่งขึ้นในการต่อยอดการพัฒนาประเทศไปสู่ความมั่นคง มั่นคั่ง และยั่งยืน พร้อมมีเจตนารมณ์และความมุ่งมั่นในการส่งเสริมและคุ้มครองสิทธิมนุษยชนอย่างจริงจังผ่านทางรัฐธรรมนูญแห่งราชอาณาจักรไทย พ.ศ. 2560 ในมาตรา 4 ตลอดจนการปฏิบัติโดยคำนึงถึงหลักสิทธิมนุษยชนจะช่วยลดความเสี่ยงที่อาจเกิดขึ้นจากการพัฒนาประเทศ รวมทั้งเป็นการแสดงเจตนารมณ์ความมุ่งมั่น และความร่วมมือกันของคนในชาติทุกภาคส่วนในการส่งเสริม สนับสนุน และคุ้มครองสิทธิมนุษยชน อีกทั้งมีการเพิ่มศักยภาพในการขับเคลื่อนแผนสิทธิมนุษยชนแห่งชาติ ฉบับที่ 3 ซึ่งจะหมดวาระลงในปี พ.ศ. 2561 และเตรียมความพร้อมในการวางรากฐานของการประกาศใช้แผนสิทธิมนุษยชนแห่งชาติ ในฉบับที่ 4 (พ.ศ. 2562 - 2566) เพื่อให้เกิดการพัฒนาอย่างยั่งยืนในด้านสิทธิมนุษยชนของประเทศต่อไป               
            จากนั้น นายกรัฐมนตรี ได้กล่าวเปิดงานพร้อมปาฐกถาพิเศษว่า รัฐบาลได้ให้ความสำคัญอย่างยิ่งกับการส่งเสริมและคุ้มครองสิทธิมนุษยชนของประชาชนทุกคนโดยไม่เลือกปฏิบัติ และมุ่งมั่นสร้างความตระหนักในการเคารพกฎหมายและหลักนิติธรรม รวมทั้งส่งเสริมให้สังคมได้เรียนรู้ที่จะเคารพสิทธิและเสรีภาพซึ่งกันและกัน โดยคำนึงถึงหลักปฏิญญาสากลว่าด้วยสิทธิมนุษยชน (Universal Declarations of Human Rights) ซึ่งที่ผ่านมารัฐบาลได้ขับเคลื่อนแผนสิทธิมนุษยชนแห่งชาติ ฉบับที่ 3 (พ.ศ. 2557 - 2561) เพื่อแก้ไขปัญหาการละเมิดสิทธิมนุษยชนให้ประชาชนทุกระดับ ลดความเหลื่อมล้ำในสังคม ตลอดจนสร้างโอกาสในการเข้าถึงสิทธิและสวัสดิการต่าง ๆ ของรัฐอย่างเท่าเทียม
            ทั้งนี้ เพื่อให้ประชาชนมีความเข้มแข็งและพร้อมยืนหยัดปกป้องสิทธิและเสรีภาพของผู้อื่น อันจะเป็นการสร้างสรรค์สังคมไทยให้เป็นสังคมที่สามารถอยู่ร่วมกันได้อย่างสันติสุขตลอดไป พร้อมกันนี้ นายกรัฐมนตรีขอส่งความระลึกถึงและความปรารถนาดีมายังคณะผู้บริหารกระทรวงยุติธรรม รวมทั้งเจ้าหน้าที่ผู้ปฏิบัติงานด้านการคุ้มครองสิทธิมนุษยชนทั้งหลาย พร้อมทั้งขออวยพรให้ผู้ปฏิบัติงานด้านสิทธิมนุษยชน จงประสบแต่ความสุข ความเจริญ มีพลังกาย พลังใจที่เข้มแข็ง เพื่อร่วมกันขจัดการละเมิดสิทธิมนุษยชนให้หมดไปจากสังคมไทยตลอดไป
            ในตอนท้าย นายกรัฐมนตรี พร้อมด้วยรัฐมนตรีว่าการกระทรวงยุติธรรม คณะทูตานุทูต ประธานกรรมการสิทธิมนุษยชนแห่งชาติ (กสม.) และคณะผู้บริหารกระทรวงยุติธรรม ร่วมกันทำพิธีเปิดงานอย่างเป็นทางการ พร้อมถ่ายภาพร่วมกันเป็นที่ระลึก จากนั้น นายกรัฐมนตรีเดินเยี่ยมชมนวัตกรรมสิทธิมนุษยชนพื้นที่แห่งอนาคตฯ และบูธนิทรรศการหน่วยงานต่าง ๆ ด้วยความสนใจ
 
*********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/6580