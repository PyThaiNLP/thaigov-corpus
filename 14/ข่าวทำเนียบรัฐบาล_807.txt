รัฐบาลไทย-ข่าวทำเนียบรัฐบาล-นายกรัฐมนตรีรับมอบเงินบริจาคจากประธานบริหารบริษัท เบญจจินดาฯ  และสมาคมการค้าไทย-จีน สบทบกองทุนเงินช่วยเหลือผู้ประสบสาธารณภัย 







                                วันพุธที่ 13 กันยายน 2560                              





    196  





      พิมพ์    
     
    
















   นายกรัฐมนตรีรับมอบเงินบริจาคจากประธานบริหารบริษัท เบญจจินดาฯ  และสมาคมการค้าไทย-จีน สบทบกองทุนเงินช่วยเหลือผู้ประสบสาธารณภัย 
 

   นายกรัฐมนตรีรับมอบเงินบริจาคจากประธานบริหารบริษัท เบญจจินดาฯ และสมาคมการค้าไทย-จีน จำนวน 3,500,000 บาท  สบทบกองทุนเงินช่วยเหลือผู้ประสบสาธารณภัย เพื่อนำไปช่วยเหลือและบรรเทาความเดือดร้อนผู้ประสบสาธารณภัยต่อไป   





   วันนี้ (13 ก.ย.60) เวลา 09.30 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา  นายกรัฐมนตรี รับมอบเงินบริจาคจากนายวิชัย เบญจรงคกุล ประธานบริหารบริษัท เบญจจินดา โฮลดิ้ง จำกัด พร้อมนางจุฑามาศ เบญจรงคกุล จำนวน 2,000,000 บาท และนาย Zhuang jia ประธานสมาคมการค้าไทย-จีน และคณะ จำนวน 1,500,000 บาท รวมเป็นเงินทั้งสิ้น จำนวน 3,500,000 บาท เพื่อสบทบเข้ากองทุนเงินช่วยเหลือผู้ประสบสาธารณภัย สำนักงานปลัดสำนักนายกรัฐมนตรี เพื่อนำเงินไปช่วยเหลือและบรรเทาความเดือดร้อนแก่ผู้ประสบสาธารณภัยต่อไป  
ทั้งนี้ ที่ผ่านมากองทุนเงินช่วยเหลือฯ ได้มีการนำเงินบริจาคไปช่วยเหลือผู้ประสบสาธารณภัยในด้านต่าง ๆ ได้แก่ ค่าจัดการศพผู้เสียชีวิต 37 ราย ค่าประกอบอาหารเลี้ยง และถุงยังชีพ ปัจจุบันกองทุนฯ มียอดเงินคงเหลือจำนวน 705,854,795.98 บาท

โอกาสนี้ นายกรัฐมนตรี ได้กล่าวขอบคุณและชื่นชมประธานบริหารบริษัท เบญจจินดา โฮลดิ้ง จำกัด รวมทั้งประธานสมาคมการค้าไทย-จีน และคณะ ที่ได้ร่วมบริจาคเงินเพื่อนำไปช่วยเหลือบรรเทาความเดือดร้อนผู้ประสบสาธารณภัยต่าง ๆ ทั้งนี้ไม่ว่าคนไทยจะอยู่ในที่ใดของประเทศหรือต่างประเทศ และคนต่างประเทศที่อยู่ในประเทศไทยไม่ว่าจะเชื้อชาติใด รวมถึงคนจีนก็ล้วนแสดงน้ำใจช่วยเหลือผู้ที่ได้รับความเดือดร้อนจากภัยพิบัติต่าง ๆ ในประเทศไทยอยู่เสมอ รวมทั้งการร่วมบริจาคเงินสบทบเข้ากองทุนเงินช่วยเหลือผู้ประสบสาธารณภัย สำนักงานปลัดสำนักนายกรัฐมนตรี ครั้งนี้ด้วย ซึ่งประเทศไทยและจีนถือเป็นมิตรประเทศที่มีความสัมพันธ์อันดีระหว่างกันมาโดยตลอด พร้อมกล่าวว่าจะนำเงินที่ได้รับบริจาคดังกล่าวไปบริหารจัดการและใช้ให้เกิดประโยชน์สูงสุดในการดูแลช่วยเหลือผู้ประสบสาธารณภัยและให้เป็นไปตามวัตถุประสงค์ที่กำหนดอย่างแท้จริง

 พร้อมกันนี้ นายกรัฐมนตรี ได้กล่าวถึงการทำงานของรัฐบาลในตลอดช่วง 3 ปีที่ผ่านมาว่า รัฐบาลได้ดูแลประชาชนทุกกลุ่มอย่างทั่วถึงตามศักยภาพของแต่ละกลุ่ม ทั้งภาคธุรกิจ เอกชน ภาคประชาชน SMEs รวมถึงประชาชนในระดับฐานราก โดยขอให้ทุกคนได้นึกถึงและสร้างโอกาสให้กับคนที่มีรายได้น้อยหรือคนระดับฐานรากได้มีโอกาสเติบโตอย่างเข้มแข็ง ให้สามารถมีอาชีพ รายได้เลี้ยงตนเองและครอบครัวได้ ในส่วนของรัฐบาลพร้อมให้การสนับสนุนและร่วมมือกับทุกภาคส่วน รวมถึงมิตรประเทศต่าง ๆ  เพื่อร่วมมือกันขับเคลื่อนประชาคมโลก และประเทศไทยไปสู่ความมั่นคง มั่งคั่ง อย่างยั่งยืนตามเป้าหมายที่กำหนด รวมทั้งขอให้ทุกคนได้น้อมนำพระราชกรณียกิจของพระบาทสมเด็จพระปรมินทรมหาภูมิพล อดุลยเดช บรมนาถบพิตร และสืบสานพระราชปณิธาน สมเด็จพระเจ้าอยู่หัวมหาวชิราลงกรณ บดินทรเทพยวรางกูร มาเป็นแนวทางในการปฏิบัติต่อไป
---------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/6643