รัฐบาลไทย-ข่าวทำเนียบรัฐบาล-นายกรัฐมนตรีชื่นชมการจัดทำยุทธศาสตร์ชาติ – ยุทธศาสตร์ทหาร สอดคล้องยุทธศาสตร์ชาติ 20 ปี เพื่อร่วมกันขับเคลื่อนประเทศเดินหน้าต่อไป







                                วันพฤหัสบดีที่ 14 กันยายน 2560                              





    558  





      พิมพ์    
     
    
















   นายกรัฐมนตรีชื่นชมการจัดทำยุทธศาสตร์ชาติ – ยุทธศาสตร์ทหาร สอดคล้องยุทธศาสตร์ชาติ 20 ปี เพื่อร่วมกันขับเคลื่อนประเทศเดินหน้าต่อไป
 

   นายกรัฐมนตรี รับฟังการแถลงยุทธศาสตร์ชาติ – ยุทธศาสตร์ทหาร พ.ศ. 2561 - 2580 โดยแสดงความชื่นชมการจัดทำยุทธศาสตร์ชาติ – ยุทธศาสตร์ทหาร สอดคล้องยุทธศาสตร์ชาติ 20 ปี และการปฏิรูปประเทศ เพื่อร่วมกันขับเคลื่อนประเทศเดินหน้าต่อไป 





วันนี้ (14 ก.ย.60) เวลา 13.30 น. พลเอก ประยุทธ์ จันทร์โอชา นายกรัฐมนตรี รับฟังการแถลงยุทธศาสตร์ชาติ – ยุทธศาสตร์ทหาร พ.ศ. 2561 - 2580  จัดโดยสถาบันวิชาการป้องกันประเทศ กองบัญชาการกองทัพไทย เพื่อรับฟังข้อคิดเห็นจากภาคส่วนและเพื่อนำเสนอผลงานทางวิชาการของนักศึกษา ได้แก่ ยุทธศาสตร์ชาติ โดยนักศึกษาหลักสูตรการป้องกันราชอาณาจักร รุ่นที่ 59 และยุทธศาสตร์ทหาร ซึ่งมีนักศึกษาวิทยาลัยเสนาธิการทหาร และวิทยาลัยการทัพทั้งสามเหล่าทัพ ประจำปี 2560 โดยมีผู้เข้าร่วมรับฟัง ประกอบด้วย คณะรัฐมนตรี พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม ปลัดกระทรวงกลาโหม ผู้บัญชาการทหารสูงสุด ผู้บัญชาการเหล่าทัพ ผู้บริหารระดับสูงทั้งภาครัฐ เอกชน และการเมือง รวมทั้งนักศึกษาฯ ประกอบด้วย ข้าราชการ พนักงานรัฐวิสาหกิจ นักธุรกิจ ภาคเอกชน และนักการเมืองที่มีบทบาทสำคัญต่อประเทศ ณ ห้องมัฆวานรังสรรค์ ชั้น 2 สโมสรทหารบกวิภาวดี เขตพญาไท กรุงเทพฯ

          สำหรับยุทธศาสตร์ชาติและยุทธศาสตร์ฯ คณะนักศึกษาฯ ได้ร่วมกันจัดทำขึ้น โดยอาศัยกรอบยุทธศาสตร์ชาติ ระยะ 20 ปี (พ.ศ. 2560 - 2579) ที่รัฐบาลกำลังดำเนินการอยู่เป็นแนวทาง โดยมีความมุ่งหมายเพื่อเสนอแนะทางวิชาการถึงแนวความคิดที่ได้จากการระดมสมอง เพื่อให้ผู้บริหารระดับสูง และผู้นำองค์กรทุกภาคส่วนได้พิจารณานำไปใช้ประโยชน์ รวมทั้งนำเสนอแนวทางการขับเคลื่อนของยุทธศาสตร์ชาติฯ ให้มีความชัดเจนมากยิ่งขึ้น

ทั้งนี้ คณะนักศึกษาฯ ได้มีการนำเสนอยุทธศาสตร์เฉพาะ 6 ด้าน ได้แก่ ด้านความมั่นคงและความสัมพันธ์ระหว่างประเทศ ด้านเศรษฐกิจ สังคม พลังงาน ด้านทุนมนุษย์และคุณภาพชีวิต ด้านความเป็นธรรมในสังคม ด้านทรัพยากรธรรมชาติและสิ่งแวดล้อม และด้านการเมืองการปกครองและระบบบริหารจัดการภาครัฐ พร้อมได้เสนอให้มีการจัดตั้งหน่วยงานรับผิดชอบการขับเคลื่อนยุทธศาสตร์ชาติ ทั้งในด้านการปฏิบัติและด้านวิชาการ ตลอดจนมีการประเมินผลและมีตัวชี้วัดความสำเร็จที่เป็นรูปธรรม

อีกทั้ง การแถลงยุทธศาสตร์ชาติและยุทธศาสตร์ทหารฯ ของคณะนักศึกษาฯ ดังกล่าว ถือเป็นข้อเสนอแนะเชิงนโยบายที่ได้จากศึกษาปัจจัยตามหลักวิชาการ ว่าด้วยการจัดทำยุทธศาสตร์อย่างละเอียดรอบด้าน ซึ่งผู้บริหารระดับสูงและผู้นำองค์กรทุกภาคส่วน สามารถนำไปพิจารณาใช้ประโยชน์และสนับสนุนยุทธศาสตร์ชาติ ระยะ 20 ปี ช่วยสร้างความเข้าใจและการยอมรับ เพื่อเป็นการสนับสนุนการขับเคลื่อนยุทธศาสตร์ชาติฯ ให้บรรลุเป้าหมายของชาติคือความเจริญก้าวหน้าและการพัฒนาอย่างยั่งยืนตลอดไป
 
                โอกาสนี้ นายกรัฐมนตรี ได้กล่าวว่า รู้สึกยินดีที่ได้มาเป็นประธานในการรับฟังการแถลงยุทธศาสตร์ชาติ และยุทธศาสตร์ทหาร ของนักศึกษาวิทยาลัยป้องกันราชอาณาจักร นักศึกษาวิทยาลัยเสนาธิการทหาร วิทยาลัยการทัพบก วิทยาลัยการทัพเรือ และวิทยาลัยการทัพอากาศ ในวันนี้ ซึ่งเกิดจากการร่วมกันระดมสมอง และนำความรู้ความคิดตามหลักวิชาการ ตลอดจนประสบการณ์ที่เกี่ยวข้องถอดออกมาเป็น “ยุทธศาสตร์ชาติ และยุทธศาสตร์ทหาร” ซึ่งถือว่าเป็นผลงานที่น่าพอใจ เนื่องจากสอดคล้องกับยุทธศาสตร์ชาติ 20 ปี  และการปฏิรูปประเทศตามแนวทางที่รัฐบาลกำหนดไว้ อย่างไรก็ตามสิ่งสำคัญ คือการนำยุทธศาสตร์ดังกล่าวไปขับเคลื่อนสู่การปฏิบัติให้เกิดผลเป็นรูปธรรมให้ได้ โดยทุกภาคส่วนต้องร่วมมือกันดำเนินการ ให้ไปสู่เป้าหมายที่กำหนดในการที่จะขับเคลื่อนประเทศเดินหน้าต่อไป
 
             ทั้งนี้“ยุทธศาสตร์ชาติ ระยะ 20 ปี” จะเป็นกรอบในการพัฒนาประเทศร่วมกันของรัฐบาล ภาคเอกชน และประชาชน ให้สามารถขับเคลื่อนบ้านเมืองไปในทิศทางเดียวกัน โดยกำหนดวิสัยทัศน์ 6 ด้าน ประกอบด้วย ด้านความมั่นคง ด้านการสร้างความสามารถในการแข่งขันด้านการพัฒนาและเสริมสร้างศักยภาพคน  ด้านการสร้างโอกาสความเสมอภาคและเท่าเทียมกันทางสังคม ด้านการสร้างการเติบโตบนคุณภาพชีวิตที่เป็นมิตรกับสิ่งแวดล้อม และด้านการปรับสมดุลและพัฒนาระบบการบริหารจัดการภาครัฐ รวมทั้งสอดคล้องกับแผนพัฒนาเศรษฐกิจและสังคมแห่งชาติ ฉบับที่ 12 โดยรัฐบาลดำเนินการพิจารณาใน 3 เรื่อง คือ ปัญหาในอดีตที่ต้องเร่งแก้ไข ปัจจุบันที่ต้องดำเนินการต่อไป และการวางพื้นฐานอนาคต โดยเฉพาะการเตรียมคนรุ่นใหม่รองรับอนาคตศตวรรษที่ 20 - 21 รวมถึงการใช้เทคโนโลยีต่าง ๆ ที่มีการเปลี่ยนแปลงอย่างรวดเร็ว รวมทั้ง การดูแลประชาชนทุกกลุ่มอย่างเป็นธรรมและเท่าเทียมโดยไม่ทิ้งกลุ่มใดไว้ข้างหลัง โดยเฉพาะประชาชนผู้มีรายได้น้อยหรือระดับฐานรากให้สามารถมีโอกาสเข้าถึงบริการต่าง ๆ มีอาชีพ และรายได้สามารถเลี้ยงตนเองและครอบครัวได้อย่างยั่งยืน ซึ่งจะส่งผลดีต่อเศรษฐกิจและสังคมของประเทศในภาพรวมต่อไป
         
 
----------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/6689