รัฐบาลไทย-ข่าวทำเนียบรัฐบาล-รัฐบาลแจง สำนักพระราชวังเปิดให้เข้าถวายบังคมพระบรมศพ 30 ก.ย.เป็นวันสุดท้าย ชี้ 317 วันมียอดประชาชนรวมกว่า 10.65 ล้านคน พร้อมยืนยันเตรียมการพระราชพิธีคืบหน้า คาดแล้วเสร็จตามกำหนด







                                วันอาทิตย์ที่ 17 กันยายน 2560                              





    378  





      พิมพ์    
     
    
















   รัฐบาลแจง สำนักพระราชวังเปิดให้เข้าถวายบังคมพระบรมศพ 30 ก.ย.เป็นวันสุดท้าย ชี้ 317 วันมียอดประชาชนรวมกว่า 10.65 ล้านคน พร้อมยืนยันเตรียมการพระราชพิธีคืบหน้า คาดแล้วเสร็จตามกำหนด
 

   รัฐบาลแจง สำนักพระราชวังเปิดให้เข้าถวายบังคมพระบรมศพ 30 ก.ย.เป็นวันสุดท้าย ชี้ 317 วันมียอดประชาชนรวมกว่า 10.65 ล้านคน พร้อมยืนยันเตรียมการพระราชพิธีคืบหน้า คาดแล้วเสร็จตามกำหนด 






              วันนี้ (17 กันยายน 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า สำนักพระราชวังได้ออกประกาศ เรื่อง การเข้ากราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยจะเปิดให้ประชาชนเข้ากราบถวายบังคมพระบรมศพได้จนถึงวันที่ 30 กันยายน 2560 เนื่องจากสำนักพระราชวังจะดำเนินการจัดเตรียมการพระราชพิธีถวายพระเพลิงพระบรมศพ
 
              “ตั้งแต่วันที่ 28 ตุลาคม 2559 ซึ่งเป็นวันแรกที่สมเด็จพระเจ้าอยู่หัวทรงพระกรุณาโปรดเกล้าโปรดกระหม่อมพระราชทานพระราชานุญาตให้ประชาชนเข้ากราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ณ พระที่นั่งดุสิตมหาปราสาท ในพระบรมมหาราชวัง จนถึงวันที่ 15 กันยายน 2560 รวมเวลา 317 วัน นั้น มีประชาชนเข้ากราบถวายบังคมรวมทั้งสิ้น 10,654,552 คน และมีผู้ถวายเงินเพื่อร่วมบำเพ็ญพระราชกุศล รวมเป็นเงิน 790,646,708.76 บาท”
 
               ทั้งนี้ พลเอก ประยุทธ์ จันทร์โอชา นายกรัฐมนตรี ขอบคุณเจ้าหน้าที่พลเรือน ตำรวจ ทหาร ภาคเอกชน และจิตอาสาทุกภาคส่วน ที่ได้ร่วมมือร่วมใจกันทำให้การเข้ากราบถวายบังคมพระบรมศพตั้งแต่วันแรกจนถึงวันนี้เป็นไปด้วยความเรียบร้อยและสมพระเกียรติ ซึ่งแสดงถึงความจงรักภักดีที่มีต่อองค์พระมหากษัตริย์ผู้ทรงเป็นที่เคารพรักและเทิดทูนของคนไทย
 
                “นายกฯ ยืนยันว่า การเตรียมการพระราชพิธีถวายพระเพลิงพระบรมศพในส่วนของรัฐบาลนั้นมีความคืบหน้าไปเป็นลำดับ โดยการจัดสร้างพระเมรุมาศคาดว่าจะแล้วเสร็จตามกำหนดเวลา คือ ภายในสิ้นเดือนกันยายนนี้ และขณะนี้เจ้าหน้าที่ได้ทยอยนำงานประติมากรรมและงานประณีตศิลป์เข้าไปติดตั้งแล้ว ส่วนการซักซ้อมริ้วขบวนพระบรมราชอิสริยยศ การถ่ายทอดสดและบันทึกภาพภาพเหตุการณ์สำคัญในประวัติศาสตร์  การอำนวยความสะดวกพี่น้องประชาชน และอื่น ๆ ที่เกี่ยวข้องนั้น เป็นไปด้วยความเรียบร้อย”

 
***************************
สำนักโฆษก




ที่มา : http://www.thaigov.go.th/news/contents/details/6730