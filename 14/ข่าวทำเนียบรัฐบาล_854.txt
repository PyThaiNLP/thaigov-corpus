รัฐบาลไทย-ข่าวทำเนียบรัฐบาล-นายกฯ กำชับฝ่ายความมั่นคงทำคดีพา น.ส.ยิ่งลักษณ์หลบหนีให้รอบคอบพร้อมกับชี้แจงสังคม ยืนยันรัฐบาลเดินหน้าปราบทุจริตอย่างจริงจัง ยกกรณีตรวจค้นบ้านอดีต ผอ.พศ. เป็นตัวอย่าง







                                วันเสาร์ที่ 23 กันยายน 2560                              





    291  





      พิมพ์    
     
    
















   นายกฯ กำชับฝ่ายความมั่นคงทำคดีพา น.ส.ยิ่งลักษณ์หลบหนีให้รอบคอบพร้อมกับชี้แจงสังคม ยืนยันรัฐบาลเดินหน้าปราบทุจริตอย่างจริงจัง ยกกรณีตรวจค้นบ้านอดีต ผอ.พศ. เป็นตัวอย่าง
 

   นายกรัฐมนตรี กล่าวถึงกรณีการควบคุมตัวนายตำรวจระดับรองผู้บังคับการพร้อมรถยนต์ที่อาจมีส่วนเกี่ยวข้องกับการพานางสาวยิ่งลักษณ์ ชินวัตร หลบหนีว่า ได้สั่งการให้ฝ่ายความมั่นคงดำเนินการด้วยความรอบคอบตามพยานหลักฐานที่ปรากฏ และชี้แจงให้สังคมได้รับทราบ 





วันนี้ (23 กันยายน 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรี กล่าวถึงกรณีการควบคุมตัวนายตำรวจระดับรองผู้บังคับการพร้อมรถยนต์ที่อาจมีส่วนเกี่ยวข้องกับการพานางสาวยิ่งลักษณ์ ชินวัตร หลบหนีว่า ได้สั่งการให้ฝ่ายความมั่นคงดำเนินการด้วยความรอบคอบตามพยานหลักฐานที่ปรากฏ และชี้แจงให้สังคมได้รับทราบเพื่อให้เกิดความเข้าใจที่ถูกต้อง
 
"ส่วนจะเชื่อมโยงหรือขยายผลไปถึงอดีตนายตำรวจระดับสูงหรือบุคคลใดอีกหรือไม่ ก็จะต้องรอผลการสืบสวนสอบสวนให้ชัดเจน โดยรัฐบาลยืนยันถึงความโปร่งใสและไม่เคยเกี่ยวข้องกับการหลบหนีของนางสาวยิ่งลักษณ์ จึงขอให้ทุกอย่างเป็นไปตามขั้นตอนของเจ้าหน้าที่และกระบวนการยุติธรรม พร้อมทั้งขอให้สังคมได้ติดตามตรวจสอบไปพร้อมกันด้วย"
 
นอกจากนี้ นายกรัฐมนตรียังได้กล่าวถึงความคืบหน้าคดีเงินทอนวัดด้วยว่า รัฐบาลเอาจริงเอาจังและไม่เคยนิ่งนอนใจกับกรณีดังกล่าว โดยแม้ว่าจะมีการเปลี่ยนตัวผู้อำนวยการสำนักงานพระพุทธศาสนาชาติ (พศ.) แล้ว แต่หน่วยงานของรัฐก็ยังคงเดินหน้าตรวจสอบการทุจริตอย่างต่อเนื่อง เห็นได้จากล่าสุดที่มีการบุกเข้าตรวจค้นบ้านพักอดีตผู้บริหารระดับสูงของ พศ. ซึ่งถือเป็นเครื่องยืนยันได้เป็นอย่างดี
 
"นายกฯ ให้ความสำคัญกับทั้ง 2 เรื่องเป็นอย่างมากโดยได้กำชับให้เจ้าหน้าที่ดำเนินการอย่างตรงไปตรงมาและมีความชัดเจนในทุกเรื่อง เพื่อให้สามารถอธิบายแก่สังคมให้เกิดความกระจ่างได้ พร้อมกับเน้นย้ำว่า รัฐบาลนี้ยึดมั่นการปราบปรามการทุจริตคอร์รัปชันทุกรูปแบบ โดยหากพี่น้องประชาชนมีข้อมูลเบาะแสที่เป็นประโยชน์ต่อการดำเนินงานของเจ้าหน้าที่ ไม่เฉพาะแต่ 2 เรื่องดังกล่าวข้างต้น ขอให้ส่งข้อมูลไปยังผู้ที่รับผิดชอบเพื่อให้ดำเนินการโดยเร่งด่วนและเด็ดขาดต่อไป"
                         ...........................



ที่มา : http://www.thaigov.go.th/news/contents/details/6904