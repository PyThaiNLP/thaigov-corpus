รัฐบาลไทย-ข่าวทำเนียบรัฐบาล-นรม. สนับสนุนการจัดนิทรรศการ “หนังสือเดินตามรอยพระราชา” เพื่อเทิดพระเกียรติพระบาทสมเด็จพระปรมินทรมหาภูมิพลอดุลยเดช







                                วันอังคารที่ 26 กันยายน 2560                              





    423  





      พิมพ์    
     
    
















   นรม. สนับสนุนการจัดนิทรรศการ “หนังสือเดินตามรอยพระราชา” เพื่อเทิดพระเกียรติพระบาทสมเด็จพระปรมินทรมหาภูมิพลอดุลยเดช
 

   นรม. สนับสนุนการจัดนิทรรศการ “หนังสือเดินตามรอยพระราชา” พร้อมเชิญชวนเยาวชนไทย ท่องพิพิธภัณฑ์มีชีวิต หล่อหลอมเด็กไทย “เก่ง ดี มีคุณธรรม” ตามรอยในหลวงรัชกาลที่ 9 





             วันนี้ (26 กันยายน 2560) เวลา 09.00 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลอากาศเอก ประจิน จั่นตอง รองนายกรัฐมนตรี ในฐานะประธานกรรมการส่งเสริมสังคมแห่งการเรียนรู้และคุณภาพเยาวชน (สลค.) และ นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยคณะนำเจ้าหน้าที่บริหารจาก สลค. มูลนิธิชัยพัฒนา กระทรวงศึกษาธิการ ศูนย์คุณธรรม (องค์การมหาชน) กองทุนพัฒนาสื่อปลอดภัยและสร้างสรรค์ และสำนักงานบริหารและพัฒนาองค์ความรู้ (องค์การมหาชน) มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การจัดนิทรรศการ “หนังสือเดินตามรอยพระราชา” โดยความร่วมมือของ 6 หน่วยงาน เพื่อเทิดพระเกียรติ พระบาทสมเด็จพระปรมินทรมหาภูมิพลอดุลยเดช โดยงานนี้จะจัดขึ้นระหว่างวันที่ 28 กันยายน 2560 - 4 ตุลาคม 2560 ณ ศูนย์การค้าสยามพารากอน เขตปทุมวัน กทม.
          โอกาสนี้ รองนายกรัฐมนตรี กล่าวรายงานว่า หนังสือเดินทางตามรอยพระราชาเป็นคู่มือนำเที่ยวเชิงสร้างสรรค์สำหรับเยาวชนและครอบครัวเพื่อออกไปเรียนรู้ศาสตร์พระราชา พระอัจฉริยภาพอันร่วมสมัยของในหลวงรัชกาลที่ 9 จากประสบการณ์จริงผ่านโครงการอันเนื่องมาจากพระราชดำริที่เป็นพิพิธภัณฑ์มีชีวิต โดยจัดทำหนังสือเดินทางทั้งหมด 9 เล่ม 9 เส้นทางทั่วประเทศ ซึ่งมูลนิธิชัยพัฒนาและสำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ (สำนักงาน กปร.) ร่วมคัดสรรแหล่งเรียนรู้ภายในเล่มทั้งหมด 81 แห่ง พร้อมเผยแพร่ครบ 9 เล่ม ภายในเดือนธันวาคมนี้ จุดเด่นของหนังสือเดินทางชุดนี้จะเป็นสื่อการเรียนรู้ที่ “สนุกรู้ สนุกคิด สนุกทำ” ตามกระบวนการ Transformative Learning: Head Heart Hand (3H) โดยเนื้อหาออกแบบให้ส่งเสริมทักษะการเรียนรู้ ทักษะชีวิต ความคิดสร้างสรรค์ การสร้างแรงบันดาลใจ และการลงมือปฏิบัติ ซึ่งจะเป็นทักษะพื้นฐานที่สำคัญของเยาวชนในศตวรรษที่ 21 ต่อไป
          ทั้งนี้ เป้าหมายสำคัญคือการหล่อหลอมให้เด็กและเยาวชนเป็นคนเก่ง ดี มีคุณธรรม ตามรอยพระราชา โดยเรียนรู้ผ่านแหล่งเรียนรู้มีชีวิตทั่วประเทศไทย ซึ่งสั่งสมไปด้วยศาสตร์ของพระราชาที่ไม่มีวันล้าสมัย หนังสือเดินทางชุดนี้ จึงเป็นเสมือนโรดแมปให้เยาวชนไทยไปเรียนรู้ศาสตร์พระราชา และในโอกาสที่จะปิดเทอมในเดือนตุลาคม 2560 นี้ รัฐบาลจึงของเชิญชวนทุกครอบครัวเดินทางตามรอยพระราชา เพื่อค้นพบมรดกทางปัญญาที่พระบาทสมเด็จพระเจ้าอยู่หัว รัชกาลที่ 9 ทรงพระราชทานไว้ให้กับคนไทยทุกคน เหนือสิ่งอื่นใดคือ เรื่องราวและผู้คนที่ปรากฎในทุกเส้นทางจะยิ่งทำให้ทุกคนตระหนักว่า ในหลวงรัชกาลที่ 9 ทรงอยู่ในหัวใจของคนไทยทุกคนตลอดไป
          จากนั้น รัฐมนตรีว่าการกระทรวงศึกษาธิการ ได้กล่าวรายงานเพิ่มเติมว่า พระบาทสมเด็จพระปรมินทรมหาภูมิพลอดุลยเดช ทรงให้ความสำคัญกับ “การพัฒนาคน” จึงทรงมีพระราชประสงค์ให้โครงการอันเนื่องมาจากพระราชดำริเหล่านี้ เป็นพิพิธภัณฑ์มีชีวิตให้คนไทยได้เรียนรู้อย่างเข้าใจ เข้าถึง และประยุกต์ใช้พื่อพัฒนาตนเองได้ ดังนั้น กระทรวงศึกษาธิการจึงสนับสนุนให้สถานศึกษาทุกแห่งทั่วประเทศทั่วประเทศได้นำหนังสือเดินทางตามรอยพระราชาไปบูรณาการในการจัดการเรียนการสอน การทัศนศึกษา การเรียนรู้นอกห้องเรียน โดยจัดพิมพ์ครั้งแรกรวม 90,000 เล่ม    
          โอกาสนี้ นายกรัฐมนตรี ได้ร่วมปักหมุดหลักกิโลเมตรแรกของการเรียนรู้เพื่อป็นสัญลักษณ์การเปิดตัวเสันทางตามรอยพระราชา พร้อมรับมอบหนังสือเดินทางตามรอยพระราชาจากตัวแทนเยาวชน โดยนายกรัฐมนตรีกล่าวชื่นชมและสนับสนุนการจัดนิทรรศการ “หนังสือเดินตามรอยพระราชา” โดยเป้าหมายสำคัญคือการหล่อหลอมให้เด็กและเยาวชนเป็นคนเก่ง คนดี และมีคุณธรรม ตามรอยพระราชา โดยเรียนรู้ผ่านแหล่งเรียนรู้มีชีวิตได้ทั่วประเทศไทย หนังสือเดินทางชุดนี้จึงเป็นเสมือนโรดแมปให้เยาวชนไทยสามารถเรียนรู้ศาสตร์พระราชาได้อีกด้วย
          อนึ่ง สำหรับโครงการหนังสือเดินทางตามรอยพระราชาทั้ง 9 เส้นทาง ประกอบด้วย เส้นทางภาคเหนือตอนบน ภาคเหนือตอนล่าง ภาคตะวันออกเฉียงเหนือตอนบน ภาคตะวันออกเฉียงเหนือตอนล่าง ภาคกลาง ภาคตะวันออก ภาคตะวันตก ภาคใต้ฝั่งอ่าวไทย ภาคใต้ฝั่งอันดามัน ซึ่งจะเปิดตัว 4 เล่มแรก พร้อมนิทรรศการ “The King’s Journey” Learning Passport ในวันพฤหัสบดีที่ 28 กันยายน 2560 เวลา 10.30 – 12.00 น. ที่ CRYSTAL COURT ชั้น M ศูนย์การค้าสยามพารากอน กรุงเทพฯ โดยมี ดร.สุเมธ ตันติเวชกุล เลขาธิการมูลนิธิชัยพัฒนา ปาฐกถาในหัวข้อ “เยาวชนตามรอยศาสตร์พระราชา” พร้อมนิทรรศการจัดแสดงถึงวันพุธที่ 4 ตุลาคม 2560 เยาวชนสามารถลงทะเบียนรับหนังสือเดินทางตามรอยพระราชาได้ที่งานนิทรรศการ จำนวนจำกัดวันละ 200 เล่ม เท่านั้น นอกจากนี้สามารถดาวน์โหลดหนังสือเดินทางตามรอยพระราชา ได้ที่ www.qlf.or.th ตั้งแต่วันที่ 1 ตุลาคม 2560 เป็นต้นไป
         
*********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/6961