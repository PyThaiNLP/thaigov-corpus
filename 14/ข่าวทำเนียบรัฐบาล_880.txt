รัฐบาลไทย-ข่าวทำเนียบรัฐบาล-นายกรัฐมนตรีนำข้าราชการทุกหมู่เหล่าร่วมร้องเพลงชาติไทยเนื่องในวันพระราชทานธงชาติไทยและครบรอบธงชาติไทย 100 ปี







                                วันพฤหัสบดีที่ 28 กันยายน 2560                              





    576  





      พิมพ์    
     
    
















   นายกรัฐมนตรีนำข้าราชการทุกหมู่เหล่าร่วมร้องเพลงชาติไทยเนื่องในวันพระราชทานธงชาติไทยและครบรอบธงชาติไทย 100 ปี
 

   รัฐบาลจัดกิจกรรม เนื่องในวันที่ระลึกวันพระราชทานธงชาติไทยและครบรอบธงชาติไทย 100 ปี การประกาศใช้ธงไตรรงค์เป็นธงชาติไทย เพื่อน้อมรำลึกในพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัวที่ทรงพระราชทานธงไตรรงค์เป็นธงชาติไทย  





          วันนี้ (28 กันยายน 2560) เวลา 08.00 น. ณ บริเวณหน้าเสาธง ข้างตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานกิจกรรมเนื่องในวันพระราชทานธงชาติไทย ครบรอบ 100 ปี ธงชาติไทย ซึ่งตรงกับวันที่ 28 กันยายน ของทุกปี เพื่อเป็นการน้อมรำลึกในพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัว รัชกาลที่ 6 ที่ทรงพระราชทานธงไตรรงค์เป็นธงประจำชาติไทย ซึ่งเป็นความภาคภูมิใจ และเป็นสัญลักษณ์ความสมัครสมานสามัคคีของคนในชาติโดยรัฐบาลได้ริเริ่มจัดกิจกรรมขึ้นเป็นปีแรกพร้อมกันทั่วประเทศโดยไม่ถือเป็นวันหยุดราชการ

          สำหรับกิจกรรมเนื่องในวันดังกล่าวฯ ประกอบด้วย  1. การเชิญธงชาติไทยขึ้นสู่ยอดเสา และร้องเพลงชาติไทย โดยพร้อมเพรียงกัน ณ บริเวณเสาธงชาติ ในทำเนียบรัฐบาล เวลา 08.00 น. พิธีเชิญธง โดยทหารหมู่เชิญธงชาติไทย 3 เหล่าทัพ วงดุริยางค์ 3 เหล่าทัพบรรเลงเพลงชาติไทย และนายกรัฐมนตรี คณะรัฐมนตรี ปลัดกระทรวงทุกกระทรวง ผู้บัญชาการเหล่าทัพและตำรวจ ผู้แทนศาสนา ข้าราชการ ทหาร ตำรวจ รัฐวิสาหกิจ ภาคเอกชน สื่อมวลชน จิตอาสาสมเด็จพระเจ้าอยู่หัว มูลนิธิ นักเรียน นักศึกษา และผู้แทนประชาชนทุกหมู่เหล่า ร่วมร้องเพลงชาติไทย 2. การจัดนิทรรศการวันพระราชทานธงชาติไทย “100 ปี ธงชาติไทย ร้อยดวงใจไทยทั้งชาติ” เพื่อเผยแพร่ประวัติความเป็นมาเกี่ยวกับธงชาติไทยตั้งแต่อดีตถึงปัจจุบัน ความสำคัญและข้อปฏิบัติต่อธงชาติไทย ค่ามาตรฐานแถบสีธงชาติไทย ค่ามาตรฐานสีตามหน่วยสากล และระเบียบเกี่ยวกับการใช้ การชัก และประดับธงชาติไทย ตามพระราชบัญญัติธง พ.ศ. 2522 เพื่อเสริมสร้างความรู้ความเข้าใจที่ถูกต้อง  ณ ตึกสันติไมตรี (โถงกลาง) และตามสถานที่ของหน่วยงาน และจังหวัดต่าง ๆ  3. การมอบตราสัญลักษณ์ “100 ปี ธงชาติไทย ร้อยดวงใจไทยทั้งชาติ” ให้แก่ผู้แทนส่วนราชการ วิทยากร และผู้แทนศิลปิน นักร้อง นักแสดง นักกีฬา

          อนึ่ง พระบาทสมเด็จพระมงกุฎเกล้าเจ้าอยู่หัว รัชกาลที่ 6 ได้ทรงออกแบบธงชาติไทย หรือ ธงไตรรงค์ (ธง 3 สี คือ สีแดง น้ำเงินขาบ (น้ำเงินเข้มเจือม่วง) และขาว) และพระราชทานให้ปวงชนชาวไทยใช้เป็นธงชาติไทย โดยได้ตราเป็นพระราชบัญญัติ ประกาศใช้ตั้งแต่ วันที่ 28 กันยายน พุทธศักราช 2560 เป็นต้นมา ซึ่งประเทศไทยได้ใช้ธงไตรรงค์นี้เป็นธงชาติไทยเรื่อยมาจนถึงปัจจุบัน ธงชาติไทยจึงเป็นที่เคารพ และมีความสำคัญสูงสุด เป็นสัญลักษณ์แห่งความภาคภูมิใจ ความสามัคคีเป็นหนึ่งเดียวกันของคนไทยทั้งชาติไม่แบ่งชนชั้นและศาสนา เป็นเครื่องยึดเหนี่ยวร่วมกันเป็นพลังที่ยิ่งใหญ่ในการพัฒนาประเทศชาติให้เจริญก้าวหน้าอย่างมั่นคง ยั่งยืน สถาพร

          ทั้งนี้ รัฐบาลได้ขอเชิญชวนหน่วยงานภาครัฐ ภาคเอกชน และประชาชนทั่วไป ร่วมจัดกิจกรรม รวมทั้งประดับธงชาติไทย ณ อาคาร บ้านเรือน และสถานที่ของท่านตามความเหมาะสมโดยพร้อมเพรียงกัน
 

.....................................................................
 

กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/7042