รัฐบาลไทย-ข่าวทำเนียบรัฐบาล-รมต.นร สุวิทย์ฯ เป็นประธานการประชุมคณะกรรมการกองทุนหมู่บ้านและชุมชนเมืองแห่งชาติ ครั้งที่ 5/2560







                                วันพฤหัสบดีที่ 28 กันยายน 2560                              





    595  





      พิมพ์    
     
    
















   รมต.นร สุวิทย์ฯ เป็นประธานการประชุมคณะกรรมการกองทุนหมู่บ้านและชุมชนเมืองแห่งชาติ ครั้งที่ 5/2560
 

   รมต.นร สุวิทย์ฯ เป็นประธานการประชุมคณะกรรมการกองทุนหมู่บ้านและชุมชนเมืองแห่งชาติ ครั้งที่ 5/2560 ที่ประชุมมีมติเห็นชอบอนุมัติเงิน 5,247.6 ล้านบาท ให้ 26,240 กองทุนเพื่อขับเคลื่อนโครงการตามแนวทางประชารัฐ และเดินหน้าโครงการโฆษกอาสาประชารัฐ 





              วันนี้ (28 กันยายน 2560) เวลา 10.30 น. ณ ห้องประชุมคณะรัฐมนตรี ชั้น 2 อาคารสำนักเลขาธิการคณะรัฐมนตรี (หลังใหม่) ทำเนียบรัฐบาล นายสุวิทย์ เมษินทรีย์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการกองทุนหมู่บ้านและชุมชนเมืองแห่งชาติ ครั้งที่ 5/2560
            ที่ประชุมได้พิจารณาและมีมติเห็นชอบอนุมัติงบประมาณสนับสนุนให้กองทุนหมู่บ้านและชุมชนเมือง
จากทุกจังหวัดทั่วประเทศได้ขับเคลื่อนโครงการเพิ่มศักยภาพ หมู่บ้านและชุมชนเพื่อความเข้มแข็ง
ของเศรษฐกิจฐานรากตามแนวทางประชารัฐ จำนวน 26,240 กองทุน 27,470 โครงการในวงเงิน 5,247,699,464 ล้านบาท
          รัฐมนตรีประจำสำนักนายกรัฐมนตรี เปิดเผยว่าคณะกรรมการกองทุนหมู่บ้านและชุมชนเมืองแห่งชาติได้พิจารณาอนุมัติงบประมาณสนับสนุนกองทุนหมู่บ้านและชุมชนเมืองทั่วประเทศในการขับเคลื่อนโครงการเพิ่มศักยภาพหมู่บ้านและชุมชนเพื่อความเข้มแข็งของเศรษฐกิจฐานรากตามแนวทางประชารัฐ ในครั้งนี้ จำนวน 26,240 กองทุน 27,470 โครงการในวงเงิน 5,247,699,464 ล้านบาท โดย 5อันดับแรก ได้แก่ โครงการบริการชุมชน (ร้อยละ 19.53) โครงการร้านค้าชุมชน (ร้อยละ 46.28) โครงการปุ๋ยยาเมล็ดพันธุ์ (ร้อยละ13.42) โครงการน้ำดื่มชุมชน (ร้อยละ 11.91) และโครงการบริการน้ำมันเชื้อเพลิง (ร้อยละ 8.81) ตามลำดับ 
           ทั้งนี้ ซึ่งเมื่อรวมกับการอนุมัติทุกครั้งที่ผ่านมาแล้ว สรุปได้ ว่าคณะกรรมการกองทุนหมู่บ้านและชุมชนเมืองแห่งชาติได้อนุมัติงบประมาณสนับสนุนให้กองทุนหมู่บ้านและชุมชนเมืองทั่วประเทศ
ในการขับเคลื่อนโครงการเพิ่มศักยภาพหมู่บ้านและชุมชนเพื่อความเข้มแข็งของเศรษฐกิจฐานรากตามแนวทางประชารัฐไปแล้ว จำนวน 55,393 กองทุน ในวงเงิน 11,077,968,035 ล้านบาท (หนึ่งหมื่นหนึ่งพันเจ็ดสิบเจ็ดล้านเก้าแสนหกหมื่นแปดพันสามสิบห้าบาทถ้วน) ซึ่งคิดเป็นร้อยละ 74.75 ของเป้าหมายทั้งหมด
โดยคณะกรรมการ คาดหวังว่าภายในเดือนตุลาคมนี้ จะสามารถอนุมัติงบประมาณสนับสนุนกองทุนหมู่บ้านและชุมชนเมืองทั่วประเทศ เพื่อการขับเคลื่อนการดำเนินโครงการเพิ่มศักยภาพหมู่บ้านและชุมชนเพื่อความเข้มแข็งของเศรษฐกิจฐานรากตามแนวทางประชารัฐ ได้ไม่น้อยกว่า ร้อยละ 80 ของเป้าหมายที่วางไว้
           อนึ่ง คณะกรรมการฯได้อนุมัติการเพิ่มทุนอีก 1 ล้านบาท ให้กับกองทุนหมู่บ้านและชุมชนเมืองที่ผ่านการพิจารณาฟื้นฟูและพัฒนาอีกจำนวน 572 กองทุน เป็นเงิน 572 ล้านบาท ทำให้คงเหลือกองทุนที่ยังไม่ได้รับการเพิ่มทุน (ล้านที่ 2 ) อีกจำนวน กองทุนซึ่งจะต้องติดตามช่วยเหลือสนับสนุน หรือการฟื้นฟูและพัฒนาต่อไป
           รัฐมนตรีประจำสำนักนายกรัฐมนตรี ได้เน้นย้ำว่าการอนุมัติโครงการครั้งนี้เป็นการอนุมัติเพื่อการต่อยอดและขยายผลโครงการที่ได้ดำเนินการเมื่อปีที่แล้วซึ่งมีผลการประเมินให้สนับสนุนการต่อยอดและขยายผลโครงการเหล่านี้ได้โดยคณะกรรมการได้ให้สำนักงานกองทุนหมู่บ้านและชุมชนเมืองแห่งชาติหรือ สทบ. ได้เร่งสรุปการประเมินโครงการเพิ่มความเข้มแข็งของเศรษฐกิจฐานรากตามแนวทางประชารัฐเมื่อปี 2559 ให้ครบ
ทุกโครงการภายในเดือนตุลาคมศกนี้
           นอกจากนี้ รัฐมนตรีประจำสำนักนายกรัฐมนตรี ประธานกรรมการกองทุนหมู่บ้านและชุมชนเมืองแห่งชาติ ได้กล่าวถึงโครงการอบรมโฆษกอาสาประชารัฐว่า คณะกรรมการฯ ได้มีมติอนุมัติให้ดำเนินโครงการโฆษกอาสาประชารัฐ โดยจะจัดอบรมผู้แทนกองทุนหมู่บ้านและชุมชนเมืองทุกตำบล ประมาณ 8,000 คน เพื่อให้ปฏิบัติหน้าที่ ประสานงานเชื่อมโยงและเผยแพร่ข้อมูลข่าวสารที่ถูกต้องไปสู่สมาชิกกองทุนและประชาชนในทุกพื้นที่และรวบรวมข้อคิดความเห็นของสมาชิกและประชาชนส่งให้ สทบ. เพื่อจัดเสนอให้รัฐบาลพิจารณาดำเนินการตามความเหมาะสมต่อไป โดยโครงการนี้จะจัดจ้างบริษัท อสมท. จำกัด (มหาชน) เป็นหน่วยรับผิดชอบดำเนินการ
            นายนที ขลิบทอง ผู้อำนวยการสำนักงานกองทุนหมู่บ้านและชุมชนเมืองแห่งชาติ ได้รายงานเพิ่มเติมว่านอกจากการอนุมัติการขับเคลื่อนโครงการเพิ่มศักยภาพกองทุนหมู่บ้านและชุมชนเพื่อความเข้มแข็งของเศรษฐกิจฐานรากตามแนวทางประชารัฐและโครงการโฆษกอาสาประชารัฐดังกล่าวข้างต้นแล้ว คณะกรรมการ ได้เห็นชอบให้ สทบ. ดำเนินการจัดงานตลาดคลองผดุงกรุงเกษมในระหว่างวันที่ 3 - 24 เดือนตุลาคม 2560 ในชื่องาน “ประชารัฐรวมพล สินค้าชุมชนรวมใจ” เพื่อเผยแพร่สินค้าที่มีคุณภาพดีของแต่ละท้องถิ่นที่ได้มาจากโครงการเพิ่มความเข้มแข็งของเศรษฐกิจฐานรากตามแนวทางประชารัฐ ที่กองทุนหมู่บ้านฯ ดำเนินการในปี 2559 ให้ประชาชน ได้ใช้ประโยชน์ในราคาที่เหมาะสมซึ่งนอกจากจะเป็นการแสดงถึงภูมิปัญญาไทยในท้องถิ่นและผลงานของรัฐบาลในการสนับสนุนให้กองทุนหมู่บ้านฯ ขับเคลื่อนเศรษฐกิจฐานรากแล้วยังเป็นการสร้างอนาคตให้ประชาชนและสมาชิกกองทุนหมู่บ้านฯ ได้เรียนรู้เรื่องในการตลาดและการพัฒนาสินค้าซึ่งจะทำให้มีแนวทางในการยกระดับคุณภาพสินค้าและตลาดชุมชนให้มีความเข้มแข็งอย่างยั่งยืนต่อไปในอนาคต
 
***********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/7054