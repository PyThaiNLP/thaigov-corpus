รัฐบาลไทย-ข่าวทำเนียบรัฐบาล-รอง นรม. พลเอก ประวิตรฯ เป็นประธานการประชุมคณะกรรมการฝ่ายรักษาความปลอดภัยและการจราจรงานพระราชพิธีฯ







                                วันศุกร์ที่ 29 กันยายน 2560                              





    425  





      พิมพ์    
     
    
















   รอง นรม. พลเอก ประวิตรฯ เป็นประธานการประชุมคณะกรรมการฝ่ายรักษาความปลอดภัยและการจราจรงานพระราชพิธีฯ
 

   พลเอก ประวิตร วงษ์สุวรรณ รองนายกรัฐมนตรี  เป็นประธานการประชุมคณะกรรมการฝ่ายรักษาความปลอดภัยและการจราจรงานพระราชพิธีฯ ย้ำหน่วยงานที่เกี่ยวข้องอำนวยความสะดวกและดูแลความปลอดภัยประชาชนที่เข้าร่วมงานพระราชพิธีฯ 





   วันนี้ (29 ก.ย.60) เวลา 10.30 น. ณ ตึกสันติไมตรี (หลังใน) ทำเนียบรัฐบาล พลเอก ประวิตร  วงษ์สุวรรณ รองนายกรัฐมนตรี เป็นประธานการประชุมคณะกรรมการฝ่ายรักษาความปลอดภัยและการจราจรงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช ครั้งที่ 2/2560 ร่วมกับหน่วยงานที่เกี่ยวข้อง เพื่อติดตามความก้าวหน้าการเตรียมความพร้อมในการถวายความปลอดภัย การรักษาความปลอดภัยและการจราจร รวมทั้งอำนวยความสะดวกในการเดินทางของประชาชนที่ร่วมงานพระราชพิธีฯ ซึ่งผลการประชุมสรุปสาระสำคัญดังนี้

รองนายกรัฐมนตรี ได้กล่าวเน้นย้ำทุกหน่วยงานที่เกี่ยวข้องดูแลและอำนวยความสะดวกให้กับประชาชนทุกเรื่อง โดยเฉพาะเรื่องความปลอดของประชาชนที่จะเดินทางมาร่วมงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช ให้ทุกอย่างเป็นได้ด้วยความเรียบร้อย รวมทั้งเร่งประชาสัมพันธ์สร้างการับรู้ให้กับประชาชนได้รับทราบถึงแนวทางการปฏิบัติอย่างละเอียดและชัดเจน ไม่ว่าจะเป็นเรื่องของเส้นทางการเดินทางต่าง ๆ การคมนาคมขนส่ง ทั้งทางบก เรือ และระบบราง (รถไฟ รถไฟฟ้า) การจัดพื้นที่จอดรถให้กับประชาชนในพื้นที่ 4 มุมเมือง การจัดรถโดยสารรับ – ส่งประชาชนที่จะเดินทางเข้าร่วมงานพระราชพิธีฯ ตลอดจนการดูแลรักษาความปลอดภัยและอำนวยความสะดวกด้านการจราจรในพื้นที่ถวายดอกไม้จันทน์ทุกแห่ง

พร้อมกันนี้ รองนายกรัฐมนตรี ได้กล่าวของคุณที่ปรึกษาฯ คณะกรรมการฝ่ายรักษาความปลอดภัยและการจราจรฯ และทุกหน่วยงานที่เกี่ยวข้องที่ได้ร่วมกันจัดทำแผนการถวายความปลอดภัย การรักษาความปลอดภัยและอำนวยความสะดวก การจราจรงานพระราชพิธีฯ ตลอดจนการจัดเตรียมความพร้อมศูนย์อำนวยการและที่จะปฏิบัติการส่วนหน้าทุกพื้นที่ได้เป็นไปด้วยความเรียบร้อย โดยการปฏิบัติงานในครั้งนี้ถือเป็นเกียรติอันสูงสุดที่ได้ร่วมเป็นส่วนหนึ่งในกองอำนวยการจัดงานพระราชพิธีฯ เพื่อให้เกิดความเรียบร้อยและความปลอดภัย จึงขอให้ทุกคนร่วมใจกันปฏิบัติหน้าที่อย่างเต็มกำลังความสามารถ เพื่อถวายแด่พระบาทสมเด็จพระปรมินทรมหาภูมิพลอดุลยเดช

อย่างไรก็ตาม แม้แผนและการบริหารจัดการจะสมบูรณ์ก็ขอให้ผู้รับผิดชอบดำเนินการจัดเตรียมให้มีความพร้อมยิ่งขึ้นทั้งการซักซ้อมแผน การปฏิบัติ แผนเผชิญเหตุ การประสานงานระหว่างหน่วยงานที่เกี่ยวข้อง และการชี้แจงทำความเข้าใจกับผู้ปฏิบัติในพื้นที่ให้เกิดความเข้าใจที่ถูกต้องสอดคล้องตรงกัน  เพื่อให้การปฏิบัติหน้าที่ครั้งนี้เป็นไปอย่างมีประสิทธิภาพ

-------------------------
กลุ่มประสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/7079