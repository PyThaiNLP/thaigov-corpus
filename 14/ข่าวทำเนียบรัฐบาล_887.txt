รัฐบาลไทย-ข่าวทำเนียบรัฐบาล-รอง ลธน.ม.เรณูฯ พร้อมผู้อำนวยการสำนักงานคณะกรรมกองทุนหมู่บ้านฯ เป็นประธานแถลงข่าวจัดงานตลาดคลองผดุงกรุงเกษม ข้างทำเนียบรัฐบาล  ภายใต้แนวคิด  “ประชารัฐรวมพล สินค้าชุมชนรวมใจ” 







                                วันศุกร์ที่ 29 กันยายน 2560                              





    567  





      พิมพ์    
     
    
















   รอง ลธน.ม.เรณูฯ พร้อมผู้อำนวยการสำนักงานคณะกรรมกองทุนหมู่บ้านฯ เป็นประธานแถลงข่าวจัดงานตลาดคลองผดุงกรุงเกษม ข้างทำเนียบรัฐบาล  ภายใต้แนวคิด  “ประชารัฐรวมพล สินค้าชุมชนรวมใจ” 
 

   รอง ลธน.ม.เรณูฯ  พร้อม ผอ.กทบ.เป็นประธานจัดงานตลาดคลองผดุงกรุงเกษม  เพื่อขับเคลื่อนเศรษฐกิจฐานรากให้มีความเข้มแข็งอย่างยั่งยืน 





             วันนี้ (29 กันยายน 2560)  เวลา  13.00น.  ณ ตึกนารีสโมสร ทำเนียบรัฐบาล นางสาวเรณู  ตังคจิวางกูร  รองเลขาธิการนายกรัฐมนตรีฝ่ายการเมือง  พร้อมด้วยนายนที ขลิบทอง ผู้อำนวยการสำนักงานคณะกรรมการกองทุนหมู่บ้านและชุมชนเมืองแห่งชาติ (สทบ.) ได้เป็นประธานแถลงข่าวจัดงานตลาดคลองผดุงกรุงเกษม ข้างทำเนียบรัฐบาล ด้วยความร่วมมือของสำนักเลขาธิการนายกรัฐมนตรี  ภายใต้แนวคิด  “ประชารัฐรวมพล สินค้าชุมชนรวมใจ”  โดยสำนักงานคณะกรรมการกองทุนหมู่บ้านและชุมชนเมืองแห่งชาติ (สทบ.) เพื่อขับเคลื่อนการจัดงานตลาดคลองผดุงกรุงเกษม ระหว่างวันที่ 3-24 ตุลาคม 2560 เพื่อเป็นการสร้างระบบเศรษฐกิจและสังคมฐานราก ด้วยความเข้มแข็ง มั่นคง และยั่งยืน สร้างรายได้ เพิ่มมูลค่า สินค้าและบริการ และส่งเสริมการใช้สินค้าชุมชนในรูปแบบที่กว้างขวางขึ้น ตลอดจนสร้างความเข้มแข็งให้เศรษฐกิจฐานรากของประเทศไทย
          โอกาสนี้ รองเลขาธิการนายกรัฐมนตรีฝ่ายการเมือง ได้แถลงถึงความสำเร็จของตลาดฯในเดือนกันยายนที่ผ่านมา ซึ่งจัดโดย สสว. มีประชาชนเข้าชมตลาดจำนวนกว่า 4 หมื่นคน และมียอดขายทั้งสิ้นกว่า 26.3 ล้านบาท พร้อมทั้งให้บริการสินเชื่อปลอดดอกเบี้ยกว่า 53.6 ล้านบาท ซึ่งเป็นการช่วยเสริมสร้างและกระจายรายได้ให้กับผู้ประกอบการรายย่อยได้เป็นอย่างดียิ่ง จึงทำให้เกิดการเชื่อมโยงและส่งเสริมตลาดอย่างต่อเนื่อง
          ทั้งนี้ การจัดงานตลาดคลองผดุงกรุงเกษม ข้างทำเนียบรัฐบาล นั้นเป็นดำริของพลเอก ประยุทธ์ จันทร์โอชา นายกรัฐมนตรี เพื่อเป็นการเปิดโอกาสให้ผู้ประกอบการรายย่อยทั่วประเทศ ได้ผลัดเปลี่ยนหมุนเวียนกันมาพบปะผู้บริโภคหรือประชาชนชาวกรุงเทพมหานครและปริมณฑลโดยตรง ด้วยการจำหน่ายสินค้าราคาย่อมเยา และไม่ผ่านพ่อค้าคนกลาง อีกทั้งให้ทุกกระทรวงและหน่วยงานรัฐวิสาหกิจต่าง ๆ ได้มีโอกาสผลัดเปลี่ยนหมุนเวียนกันมาจัดงานตลาดคลองผดุงกรุงเกษมอย่างต่อเนื่องกว่า 3 ปีแล้ว ซึ่งเป็นการสร้างโอกาส เพิ่มรายได้ และลดความเหลื่อมล้ำในสังคม พร้อมทั้งเป็นการเชื่อมโยงสัมพันธภาพที่ดีระหว่างชุมชนเมืองและชุมชนชนบทด้วยวิถีชีวิตและอัตลักษณ์ของความเป็นไทย ตลอดจนเป็นแหล่ง ชม ชิม ช้อป  ของประชาชน ซึ่งเป็นการดำเนินงานตามแนวทาง “ประชารัฐ” ที่เหมาะสมตามนโยบายของนายกรัฐมนตรีอย่างแท้จริง
          จากนั้น ผู้อำนวยการสำนักงานคณะกรรมการกองทุนหมู่บ้านและชุมชนเมืองแห่งชาติ (สทบ.) ได้กล่าวถึงการจัดงาน “ประชารัฐรวมพล สินค้าชุมชนรวมใจ” ว่า ปัจจุบันมีกองทุนหมู่บ้านและชุมชนเมือง จำนวน 79,595 กองทุนทั่วประเทศ ที่ดำเนินการขับเคลื่อนเศรษฐกิจฐานราก และมีเม็ดเงินหมุนเวียนในระบบกว่า 3 แสนล้านบาท โดยเฉพาะโครงการเพิ่มความเข้มแข็งของเศรษฐกิจฐานรากตามแนวทางประชารัฐ ซึ่งจะเป็นการกระตุ้นเศรษฐกิจระดับฐานราก ให้มีการพัฒนาอย่างต่อเนื่องตามนโยบายของรัฐบาล โดยได้สนับสนุนเงินทุนให้กับกองทุนหมู่บ้านและชุมชนเมือง วงเงินไม่เกินกองทุนละ 500,000 บาท เพื่อการลงทุนด้านโครงสร้างพื้นฐานในหมู่บ้าน ชุมชน และเพื่อดำเนินกิจกรรมอื่นๆ ที่หมู่บ้าน หรือชุมชนเห็นว่า เป็นประโยชน์ในการส่งเสริมศักยภาพในการประกอบอาชีพ เพิ่มรายได้ และความเป็นอยู่ที่ดีในหมู่บ้าน ซึ่งในปี 2560 รัฐบาลได้เพิ่มงบประมาณอีกกว่า 15,000 ล้านบาท วงเงินไม่เกินกองทุนละ 200,000 บาท ซึ่งจะใช้ในการพัฒนาต่อยอด ขยายผล และสนับสนุนการดำเนินโครงการของกองทุนหมู่บ้านและชุมชนเมืองที่ผ่านมา ให้มีประสิทธิภาพและประสิทธิผลยิ่งขึ้น
          นอกจากนี้ การจัดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “ประชารัฐรวมพล สินค้าชุมชนรวมใจ” ครั้งนี้ คือเป็นตลาดนัดที่ผู้ประกอบการจากโครงการเพิ่มความเข้มแข็งของเศรษฐกิจฐานรากตามแนวทางประชารัฐของกองทุนหมู่บ้านและชุมชนเมืองทั่วประเทศได้นำสินค้าชุมชนคุณภาพดี มาจัดแสดงและจำหน่าย จำนวนกว่า 450 ร้านค้า โดยจัดร้านค้าภายในงาน สัปดาห์ละ 150 ร้านค้า ประกอบด้วยสินค้าประเภทต่างๆ ดังนี้  1) สินค้าประเภทอาหารและเครื่องดื่ม  2) สินค้าเครื่องสำอางและความงาม  3) สินค้าเสื้อผ้าแฟชั่นและเครื่องประดับ  4) สินค้าอุปกรณ์ตกแต่งบ้านและของใช้ในบ้าน  5) สินค้าเกษตร และ 6) สินค้าสมุนไพร
          โดยจุดเด่นของการจัดงานเน้น  1) สินค้าคุณภาพดีที่ได้รับการคัดสรร เช่น น้ำดื่มคุณภาพ   2) ระบบตลาดที่ใช้เทคโนโลยี เพื่อลดต้นทุน และเพื่อประสิทธิภาพการบริการ   3) กิจกรรมที่แสดงถึงความจงรักภักดี และน้อมรำลึกถึงพระมหากรุณาธิคุณอันหาที่สุดมิได้ ของพระบาทสมเด็จพระปรมินทรมหาภูมิพลอดุลยเดช รัชกาลที่ 9 ในเดือนตุลาคม 2560   และ 4) กิจกรรมการแลกเปลี่ยนเรียนรู้เพื่อการพัฒนา และกิจกรรมการบริการประชาชนในรูปแบบต่างๆ
ตอนท้ายของการแถลงข่าว รองเลขาธิการนายกรัฐมนตรีฝ่ายการเมืองได้กล่าวเพิ่มเติมว่า ภายในงานฯ ยังจะมีกิจกรรมการให้บริการด้านสินเชื่อเพื่อที่อยู่อาศัยของธนาคารอาคารสงเคราะห์ และการใช้ระบบอิเล็กทรอนิกส์ของธนาคารกรุงไทย  Fast Pay KTB QR Code เพื่อบริการประชาชน ทำให้สะดวกต่อการซื้อขายสินค้าและยังเป็นการใช้เทคโนโลยีให้เกิดประโยชน์สูงสุดอีกด้วย ตลอดจนมีกิจกรรมเทิดพระเกียรติและแสดงความจงรักภักดีแด่พระบาทสมเด็จพระเจ้าอยู่หัว รัชกาลที่ 9 ตลอดจนกิจกรรมส่งเสริมและเพิ่มทักษะการประกอบอาชีพ การบริการประชาชนด้านต่างๆ รวมทั้งกิจกรรมเผยแพร่ความรู้และความสำเร็จของกองทุนหมู่บ้านและชุมชนเมือง จากทั่วประเทศอีกด้วย
 
***********************************
 

กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/7090