รัฐบาลไทย-ข่าวทำเนียบรัฐบาล-ประธานและประธานเจ้าหน้าที่บริหารบริษัท Saab เข้าเยี่ยมคารวะ รองนายกรัฐมนตรี







                                วันพฤหัสบดีที่ 5 ตุลาคม 2560                              





    383  





      พิมพ์    
     
    
















   ประธานและประธานเจ้าหน้าที่บริหารบริษัท Saab เข้าเยี่ยมคารวะ รองนายกรัฐมนตรี
 

   ประธานและประธานเจ้าหน้าที่บริหารบริษัท Saab เข้าเยี่ยมคารวะ รองนายกรัฐมนตรี 





   วันนี้ (5 ต.ค. 2560) เวลา 08.30 น. นาย Hakan Buskhe ประธานและประธานเจ้าหน้าที่บริหารบริษัท Saab เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
 
รองนายกรัฐมนตรีกล่าวต้อนรับนาย Hakan Buskhe ประธานและประธานเจ้าหน้าที่บริหารบริษัท Saab ในโอกาสเดินทางเยือนไทย ซึ่งประธานและประธานเจ้าหน้าที่บริหารบริษัท Saab แสดงความขอบคุณที่รองนายกรัฐมนตรีสละเวลามาพบในวันนี้ ทั้งนี้ รองนายกรัฐมนตรีกล่าวชื่นชมบริษัทฯ ในฐานะที่บริษัทฯ ดำเนินธุรกิจด้านการป้องกันประเทศ การบิน และอวกาศที่เป็นที่รู้จักและได้รับการยอมรับระดับโลก
 
รองนายกรัฐมนตรีแสดงความขอบคุณที่บริษัทฯ ได้ให้การสนับสนุนและให้บริการด้านเทคโนโลยีแก่ไทยมาโดยตลอด ทั้งนี้ รองนายกรัฐมนตรีกล่าวว่าไทยมีศักยภาพในการพัฒนาอุตสาหกรรมอากาศยานและการบินในภูมิภาค ทั้งในด้านการซ่อมบำรุงและการผลิตชิ้นส่วนอากาศยาน โดยขณะนี้รัฐบาลมีแผนจะพัฒนาสนามบินอู่ตะเภาให้เป็นศูนย์ซ่อมบำรุงอากาศยาน (Maintenance Repair and Overhaul: MRO) ในภูมิภาค จึงขอให้บริษัทพิจารณาลงทุนตั้งศูนย์ซ่อมบำรุงเครื่องบินและระบบเทคโนโลยีด้านอากาศยานในไทย ที่มีความเชื่อมโยงกับภาคการศึกษาและการวิจัยพัฒนา ซึ่งบริษัทฯ ได้แสดงความสนใจที่จะลงทุนในภาคอุตสาหกรรมดังกล่าว
 
ในโอกาสนี้ รองนายกรัฐมนตรีเน้นย้ำถึงความสำคัญในการพัฒนา EEC เพื่อยกระดับภาคอุตสาหกรรมของประเทศ จนทำให้เศรษฐกิจของไทยเติบโตได้ในระยะยาว ในระยะแรกจะยกระดับให้พื้นที่ในเขตจังหวัดชลบุรี ระยอง และฉะเชิงเทรา ให้เป็นพื้นที่ EEC ที่เน้น 10 อุตสาหกรรมเป้าหมาย ซึ่งมีอุตสาหกรรมอากาศยานและการบินรวมอยู่ด้วย ทั้งนี้ บริษัทฯ แสดงความสนใจที่จะเข้าร่วมลงทุนในโครงการ EEC เพื่อที่จะขยายการลงทุนให้รอบด้านมากยิ่งขึ้น โดยจะประสานงานกับหน่วยงานที่เกี่ยวข้องต่อไป นอกจากนี้ บริษัทฯ ยังแสดงความสนใจที่จะพิจารณาลงทุนในธุรกิจด้านนวัตกรรม เทคโนโลยี และดิจิทัลในไทยมากยิ่งขึ้นด้วย
 
ในช่วงท้าย ทั้งสองฝ่ายแสดงความยินดีกับความร่วมมืออันใกล้ชิดระหว่างไทยกับบริษัท Saab ที่มีอย่างยาวนาน พร้อมยืนยันที่จะสานต่อความร่วมมือระหว่างกันต่อไปในอนาคต 



ที่มา : http://www.thaigov.go.th/news/contents/details/7183