รัฐบาลไทย-ข่าวทำเนียบรัฐบาล-พลเอก อุดมเดชฯ รมช.กห. เป็นประธานในพิธีเปิดงานตลาดคลองผดุงกรุงเกษม จัดขึ้นภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน"







                                วันศุกร์ที่ 7 เมษายน 2560                              





    323  





      พิมพ์    
     
    
















   พลเอก อุดมเดชฯ รมช.กห. เป็นประธานในพิธีเปิดงานตลาดคลองผดุงกรุงเกษม จัดขึ้นภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน"
 

   พลเอก อุดมเดชฯ รมช.กห. เป็นประธานในพิธีเปิดงานตลาดคลองผดุงกรุงเกษม จัดขึ้นภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน : Southern Thailand Experience มั่นคง มั่งคั่ง ยั่งยืน” 6 - 23 เม.ย. 60  





            วันนี้ (7 มีนาคม 2560) เวลา 10.30 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล พลเอก อุดมเดช สีตบุตร รัฐมนตรีช่วยว่าการกระทรวงกลาโหมเป็นประธานในพิธีเปิดงานตลาด             คลองผดุงกรุงเกษม โดยมีนางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง และนายศุภณัฐ สิรันทวิเนติ เลขาธิการศูนย์อำนวยการบริหารจังหวัดชายแดนภาคใต้ ตลอดจนคณะผู้บริหารและตัวแทนหัวหน้าส่วนราชการที่เกี่ยวข้องเข้าร่วมงาน ซึ่งการจัดงานในครั้งนี้จัดขึ้นภายใต้แนวคิด “วิถีไทยชายแดนใต้   กินดี อยู่ได้ เข้าใจกัน” ซึ่งจัดขึ้นระหว่างวันที่ 7 - 24 มีนาคม 2560 เวลา 10.00 - 19.00 น. ทุกวันไม่เว้นวันหยุดราชการและวันหยุดนักขัตฤกษ์
        โอกาสนี้ นายศุภณัฐ สิรันทวิเนติ เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) ได้กล่าวรายงานว่า นับเป็นโอกาสที่ดีของศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับ 5 จังหวัดชายแดนภาคใต้ ได้แก่ จังหวัดสตูล สงขลา ปัตตานี นราธิวาส และยะลา จัดงานตลาดคลองผดุงกรุงเกษม ข้างทำเนียบรัฐบาล โดยจะเป็นการส่งเสริมเศรษฐกิจของพี่น้องประชาชนในพื้นที่ขายแดนภาคใต้ที่มีวิถีชีวิตความเป็นอยู่ที่หลากหลาย ทั้งด้านศาสนา เชื้อชาติ วัฒนธรรม และยังช่วยตอบโจทย์ภาครัฐในเรื่องของความมั่นคง มั่งคั่ง และยั่งยืน โดยมีการนำผลิตภัณฑ์ที่เป็นสุดยอดและหายาก มาจัดแสดง เสมือนได้มาเที่ยวใต้ใจกลางกรุงเทพฯ
          ทั้งนี้ ในส่วนกิจกรรมภายในงานตลาดนัดคลองผดุงกรุงเกษมในเดือนมีนาคมนี้ ทาง ศอ.บต. ได้คัดสรร “สุดยอดของดี” มีคุณภาพ ทั้งอาหารพื้นเมือง ผลิตภัณฑ์ในท้องถิ่น และการสาธิตรูปแบบการดำเนินวิถีชีวิตในพื้นที่ 5 จังหวัดชายแดนภาคใต้มานำเสนอ เพื่อให้ประชาชนที่สนใจได้มีโอกาสมาเยี่ยมชม ซึ่งการจัดงานในครั้งนี้ยังเป็นโอกาสที่ดีในการช่วยสนับสนุนส่งเสริมผู้ประกอบการในทุกระดับและผู้ได้รับผลกระทบจากสถานการณ์ความไม่สงบในจังหวัดชายแดนภาคใต้ให้มีรายได้เพิ่มมากขึ้นจากการจำหน่ายสินค้า สามารถดำรงชีพได้ตามปกติ ตลอดจนช่วยเพิ่มโอกาสทางการตลาด และสามารถต่อยอดธุรกิจให้แก่กลุ่มผู้ประกอบการใน 5 จังหวัดชายแดนภาคใต้อีกทางหนึ่งด้วย
          นอกจากนี้ เลขาธิการศูนย์อำนวยการบริหารจังหวัดชายแดนภาคใต้กล่าวรายงานเพิ่มเติมอีกว่า แนวคิดการจัดงานในครั้งนี้ เพื่อให้สอดคล้องกับการขับเคลื่อนโครงการเมืองต้นแบบ มั่นคง มั่งคั่ง และยั่นยืน เพราะในพื้นที่จังหวัดชายแดนภาคใต้ มีความหลากหลายทางด้านความเป็นอยู่ ทั้งด้านศาสนา และวัฒนธรรม แต่ประชาชนก็สามารถอยู่ร่วมกันได้อย่างเอื้อเฟื้อเกื้อกูลต่อกัน นับเป็นมนต์เสน่ห์อย่างหนึ่งของความเป็นพหุสังคมชายแดนใต้
          กิจกรรมไฮไลน์แบ่งออกเป็น 4 โซน สำคัญ ประกอบด้วย
                   โซน “อาหารเด็ดหลากหลายเสน่ห์ใต้ชวนชิม” ได้แก่ อาหารเด็ดหลากหลาย เสน่ห์ใต้ชวนชิม นำเสนออาหารปรุงสด ที่เป็นเอกลักษณ์โดดเด่นในพื้นที่ เช่น ข้าวมันไก่เบตง ข้าวยำ ข้าวหมกไก่ นาซิดาแฆ โรตี ชาชัก ขนมพื้นบ้าน
                   โซน “ทะเลเดือด” โซนแดนสวรรค์ สารพันของอร่อย ได้แก่ ผลิตภัณฑ์แปรรูปจากผลิตผลทางการเกษตรทุกชนิด เช่น ทุกเรียนกวน กล้วยหิน ส้มแขกแช่อิ่ม มะม่วงแช่อิ่ม ผลิตภัณฑ์อาหารทะเลแปรรูป เช่น ปลากุเลาเค็ม กุ้งแห้ง ปลากรอบปรุงรสทุกรูปแบบ
                   โซน “มรดกภูมิปัญญา งานศิลป์ทรงค่าแดนปักษ์ใต้” ได้แก่ งานศิลป์ทรงคุณค่าแดนปักษ์ใต้นำเสนอผลิตภัณฑ์ประเภทผ้าและเครื่องแต่งกาย เครื่องประดับ ที่มีวิถีชีวิตหลากหลาย ซึ่งสะท้อนถึงวัฒนธรรมอันทรงคุณค่าในพื้นที่ 5 จังหวัดชายแดนใต้ ที่มีวิถีชีวิตสะท้อนถึงวัฒนธรรมอันทรงคุณค่าในสังคมไทย
                   โซน “ของดีแดนด้ามขวาน สืบสานความยั่งยืน” ได้แก่ ผลิตภัณฑ์ของกลุ่มผู้ได้รับผลกระทบจากเหตุการณ์ความไม่สงบ กลุ่มผู้ด้อยโอกาส และนวดแผนไทย
          พร้อมกันนี้ ศอ.บต. ได้รับความร่วมมือจากกรมประมงในการนำปลานิล และปลาพวงชมพู ซึ่งเป็นปลาที่มีชื่อเสียงด้านรสชาติมาจัดแสดงและจำหน่ายในงานนี้ด้วย ทั้งนี้ ได้รับพระมหากรุณาธิคุณจากสมเด็จพระนางเจ้าฯ พระบรมราชินีนาถในพระบาทสมเด็จพระปรมินทรมหาภูมิพลอดุลยเดช ซึ่งทรงมีพระราชดำริ       ให้ กรมประมงดำเนินการ นำพันธุ์ปลาดังกล่าวมาเพาะพันธุ์ปลาในเขื่อนบางลาง ตำบลบางลาง อำเภอบันนังสตา จังหวัดยะลา เมื่อ พ.ศ. 2543
          จากนั้น รัฐมนตรีช่วยว่าการกระทรวงกลาโหม เป็นประธานกล่าวเปิดงานว่า การจัดงานตลาดคลองผดุงกรุงเกษม เป็นนโยบายของ พลเอก ประยุทธ์ จันทร์โอชา นายกรัฐมนตรี ที่ได้มีดำริให้สำนักเลขาธิการนายกรัฐมนตรี ดำเนินการบูรณาการกับกระทรวงต่าง ๆ ทั้งภาครัฐและเอกชนส่งเสริมให้มีตลาดนัดชุมชน ซึ่งถือเป็นการสร้างแหล่งท่องเที่ยวแห่งใหม่ให้กับคนเมือง และในอนาคตก็จะกลายเป็นสถานท่องเที่ยวหลักของคนกรุงเทพมหานคร ทั้งนี้ ยังเป็นการอนุรักษ์ศิลปวัฒนธรรมในท้องถิ่น ส่งเสริมการท่องเที่ยว และยังมีส่วนช่วยส่งเสริมการต่อยอดด้านธุรกิจในการนำเสนอสินค้าและบริการผ่านองค์กรในหน่วยงานของรัฐ รวมทั้งยังเป็นเวทีถ่ายทอดองค์ความรู้สู่การใช้ประโยชน์แก่ประชาชน โดยเฉพาะการจัดงานในครั้งนี้ทางศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับ 5 จังหวัดชายแดนภาคใต้ ด้วยความร่วมมือของสำนักเลขาธิการนายกรัฐมนตรีในการจัดงานตลาดคลองผดุงกรุงเกษมในเดือนมีนาคมนี้ เพื่อจะเป็นสื่อกลางให้พี่น้อง์ประชาชนเข้าถึง และเข้าใจ พี่น้องใน 5 จังหวัดชายแดนภาคใต้ให้มากขึ้น อีกทั้งยังเป็นการเพิ่มโอกาส สร้างอาชีพ สร้างรายได้ สร้างความมั่นคง มั่งคั่ง และยั่งยืน ตลอดไป
          โอกาสนี้ รัฐมนตรีช่วยว่าการกระทรวงกลาโหม พร้อมด้วยรองเลขาธิการนายกรัฐมนตรีฝ่ายการเมืองและตัวแทนผู้บริหารจากหน่วยงานที่เกี่ยวข้องได้ร่วมกันประกอบพิธีเปิดงานนี้อย่างเป็นทางการ หลังจากนั้นได้ร่วมกันเดินเยี่ยมชมนิทรรศการและชมบู้ธแสดงสินค้าต่าง ๆ ภายในงานด้วยความสนใจและทักทายผู้มาร่วมงานด้วยอัธยาศัยอันดี
 
********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/2958