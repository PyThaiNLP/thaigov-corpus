รัฐบาลไทย-ข่าวทำเนียบรัฐบาล- รอง นรม.พล อ.อ.ประจินฯ เป็นประธานมอบโครงการเสริมสร้างคุณภาพชีวิตให้นักเรียนด้อยโอกาสในภาคเหนือ







                                วันพฤหัสบดีที่ 12 ตุลาคม 2560                              





    496  





      พิมพ์    
     
    
















    รอง นรม.พล อ.อ.ประจินฯ เป็นประธานมอบโครงการเสริมสร้างคุณภาพชีวิตให้นักเรียนด้อยโอกาสในภาคเหนือ
 

   รอง นรม.พล อ.อ.ประจินฯ เป็นประธานมอบโครงการเสริมสร้างคุณภาพชีวิตให้นักเรียนด้อยโอกาสในภาคเหนือ โครงการเสริมสร้างคุณภาพชีวิตเด็กนักเรียนโรงเรียนสบปราบพิทยาคม และโรงเรียนบ้านปงแม่แลบ 





             เมื่อวันที่ 11 ตุลาคม 2560 เวลา 11.20 น. พลอากาศเอก ประจิน จั่นตอง รองนายกรัฐมนตรีพร้อมด้วยคณะได้เดินทางไปยังโรงเรียนสบปราบพิทยาคม ตำบลสบปราบ อำเภอสบปราบ จังหวัดลำปาง เพื่อเป็นประธานในพิธีมอบโครงการเสริมสร้างคุณภาพชีวิตให้นักเรียนด้อยโอกาส ซึ่งเป็นโครงการที่เกิดขึ้นจากการที่สำนักงานรองนายกรัฐมนตรี (พลอากาศเอก ประจิน จั่นตอง) ร่วมกับส่วนราชการ รัฐวิสาหกิจ มูลนิธิ ชมรม บริษัทเอกชน พร้อมด้วยผู้มีจิตอันเป็นกุศล ได้ให้การสนับสนุนและดำเนินการเพื่อพัฒนาโครงสร้างพื้นฐานของโรงเรียนต่าง ๆ ให้มีความเหมาะสม มีหลักโภชนาการที่ดี มีการเสริมสร้างสุขภาพอนามัย พร้อมระบบอิเล็กทรอนิกส์เพื่อการศึกษา รวมทั้งมุ่งเน้นให้เกิดสภาพแวดล้อมและบรรยากาศที่ดีต่อการใช้ชีวิตของนักเรียนในโรงเรียน
          โดยมี การคัดเลือกโรงเรียนในจังหวัดต่าง ๆ ทั่วประเทศเข้าร่วมโครงการจำนวน 19 แห่ง เมื่อคณะของรองนายกรัฐมนตรีเดินทางไปถึงโรงเรียนสบปราบพิทยาคม นายทรงพล สวาสดิ์ธรรม ผู้ว่าราชการจังหวัดลำปาง ได้กล่าวต้อนรับ จากนั้น นายสายัณห์ พรมใส ผู้อำนวยการโรงเรียนสบปราบพิทยาคม ได้กล่าวบรรยายสรุปว่าโรงเรียนสบปราบพิทยาคม เป็นโรงเรียนที่ทำการเปิดสอนในระดับมัธยมศึกษา ตั้งแต่ชั้นมัธยมศึกษาปีที่ 1 ถึง มัธยมศึกษาปีที่ 3 มีนักเรียนทั้งสิ้น 864 คน และได้รับรางวัลพระราชทานให้เป็นโรงเรียนคุณภาพต้นแบบของภาคเหนือและโล่รางวัลโรงเรียนคุณธรรมพื้นฐานในระดับประเทศ
          จากนั้นหม่อมราชวงศ์ ศุภดิศ ดิศกุล ประธานกรรมการบริหารกลุ่ม บริษัท บริการเชื้อเพลิงการบินกรุงเทพ จำกัด (มหาชน) ในฐานะผู้แทนหน่วยงานหลักที่ร่วมกันให้การสนับสนุนโครงการได้กล่าวรายงานถึงการดำเนินการให้กับโรงเรียนสบปราบพิทยาคม ได้แก่ การจัดทำสวนเศรษฐกิจพอเพียงเพื่อให้นักเรียนได้มีสถานที่ในการศึกษาเรียนรู้แนวพระราชดำริในพระบาทสมเด็จพระปรมินทรมหาภูมิพลอดุลยเดช
การก่อสร้างถนนคอนกรีตเชื่อมทางระหว่างบ้านวังยาวกับบ้านฮ่องปุ๊สามัคคีระยะทาง 2.35 กิโลเมตร เพื่อให้นักเรียนเดินทางมาโรงเรียนด้วยความสะดวกปลอดภัย ปรับปรุงระบบกรองน้ำดื่ม ซ่อมแซมสนามบาสเกตบอล ห้องน้ำนักเรียน และปรับปรุงบ้านพักครูเพื่อเสริมสร้างคุณภาพชีวิตให้กับนักเรียนและครูผู้ซึ่งเป็นกำลังสำคัญ ในการพัฒนานักเรียนให้มีคุณภาพ เป็นคนดีของสังคมต่อไป
          ต่อมา รองนายกรัฐมนตรีได้กล่าวขอบคุณผู้ให้การสนับสนุนโครงการฯ และการทำพิธีมอบโครงการเสริมสร้างคุณภาพชีวิตของนักเรียนในโรงเรียนด้อยโอกาส ปี 2560 ให้กับผู้อำนวยการโรงเรียนสบปราบพิทยาคม พร้อมทั้งมอบทุนการศึกษา ทุนบำรุงห้องสมุด อุปกรณ์กีฬา เสื้อกล้ามสำหรับเด็ก ยาเวชภัณฑ์ เสื้อกีฬา หนังสือก้าวตามคำสอนพ่อ และพระราชดำรัส และพระบรมราโชวาท ด้านการสื่อสารของพระบาทสมเด็จพระปรมินทรมหาภูมิพลอดุลยเดช ขนม นมกล่อง เสร็จแล้วจึงได้เยี่ยมชมโครงการที่ได้ดำเนินการให้กับโรงเรียนสบปราบพิทยาคมดังกล่าว พร้อมทั้งปลูกต้นรวงผึ้ง ณ บริเวณ สวนเศรษฐกิจพอเพียงเพื่อเป็นที่ระลึกด้วย  
          ในช่วงบ่ายเวลาประมาณ 15.30 น. รองนายกรัฐมนตรีและคณะได้เดินทางไปยังโรงเรียนบ้านปงแม่ลอบ อำเภอแม่ทา จังหวัดลาพูน เพื่อเป็นประธานในพิธีส่งมอบโครงการเสริมสร้างคุณภาพชีวิตของนักเรียนในโรงเรียนด้อยโอกาส ปี 2560 โดยมี นายอรรษิษฐ์ สัมพันธรัตน์ ผู้ว่าราชการจังหวัดลำพูนให้การต้อนรับและมี นางสาวเสาวภา ประพันธ์ ผู้อำนวยการโรงเรียนบ้านปงแม่ลอบ กล่าวรายงานว่าโรงเรียนบ้านปงแม่ลอบ เป็นโรงเรียนขยายโอกาสทางการศึกษาและมีโรงเรียนในสาขาอีก 4 โรงเรียน โดยโรงเรียนบ้านปงแม่ลอบ มีนักเรียนประมาณ 200 คน ส่วนใหญ่เป็นชาวไทยเชื้อสายกระเหรี่ยง ซึ่งเป็นเด็กด้อยโอกาสทางการศึกษา ขาดแคลนสื่อวัสดุอุปกรณ์การศึกษาที่ทันสมัย จากนั้น ดร.ชัยณรงค์ ณ ลำพูน ประธานเจ้าหน้าที่บริหารบริษัท อินเด็กซ์ อินเตอร์เนชั่นแนล กรุ๊ป จำกัด ในฐานะตัวแทนชาวลำพูนและผู้แทนหน่วยงานหลักที่ร่วมกันให้การสนับสนุนโครงการ กล่าวถึงการดำเนินการช่วยเหลือโรงเรียนบ้านปงแม่ลอบ ได้แก่ การปรับปรุงบ้านพักครู การปรับปรุงพื้นที่ล้างหน้า แปรงฟัน สำหรับเด็ก การปรับปรุงพื้นที่ห้องสมุดและห้องอาหาร การปรับปรุงห้องน้ำครูนักเรียน รวมทั้งการสนับสนุนอุปกรณ์คอมพิวเตอร์ เสร็จแล้ว รองนายกรัฐมนตรี ได้กล่าวขอบคุณทุกฝ่ายที่เกี่ยวข้องในโครงการฯ นี้และทำพิธีส่งมอบโครงการเสริมสร้างคุณภาพชีวิตของนักเรียนในโรงเรียนด้อยโอกาส ปี 2560 ให้กับโรงเรียนบ้านปงแม่ลอบ และโรงเรียนสาขาห้วยค่อม พร้อมทั้งมอบทุนการศึกษา ทุนบำรุงห้องสมุด อุปกรณ์กีฬา เสื้อกล้ามสำหรับเด็ก ยาเวชภัณฑ์ เสื้อกีฬา หนังสือก้าวตามคำสอนพ่อ และพระราชดำรัส และพระบรมราโชวาทด้านการสื่อสาร ของพระบาทสมเด็จพระปรมินทรมหาภูมิพลอดุลยเดช ขนม นมกล่อง ให้แก่โรงเรียน
          หลังจากนั้นได้ชมการแสดงของเด็กนักเรียนและเยี่ยมชมโครงการฯ ที่ได้ดำเนินการให้กับโรงเรียนบ้านปงแม่ลอบ จนได้เวลาอันสมควรจึงได้เดินทางกลับกรุงเทพมหานคร
 
....................................................................................
 

กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)



ที่มา : http://www.thaigov.go.th/news/contents/details/7356