รัฐบาลไทย-ข่าวทำเนียบรัฐบาล-รอง นรม. พล.ร.อ.ณรงค์ฯ เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ ครั้งที่ 4/2560







                                วันพฤหัสบดีที่ 12 ตุลาคม 2560                              





    425  





      พิมพ์    
     
    
















   รอง นรม. พล.ร.อ.ณรงค์ฯ เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ ครั้งที่ 4/2560
 

   รอง นรม. พล.ร.อ.ณรงค์ฯ เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ พร้อมเผยผลการดำเนินงานโครงการเงินอุดหนุนเพื่อการเลี้ยงดูเด็กแรกเกิดแบบถ้วนหน้า การจัดให้มีสภาเด็กและเยาวชนทุกระดับ และการจัดงานเวทีสิทธิเด็ก ครั้งที่ 28 





        วันนี้ (12 ตุลาคม 2560) เวลา 9.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ ครั้งที่ 4/2560 ซึ่งสรุปสาระสำคัญ ดังนี้
ที่ประชุมได้รับทราบการดำเนินงานโครงการเงินอุดหนุนเพื่อการเลี้ยงดูเด็กแรกเกิด โดยเห็นควรนำข้อเสนอแนะของมหาวิทยาลัยธรรมศาสตร์ และสถาบันเพื่อการพัฒนาประเทศไทย (TDRI) พิจารณาจัดสรรเงินอุดหนุนเพื่อการเลี้ยงดูเด็กแรกเกิดแบบถ้วนหน้า (For All) ให้แก่เด็กตั้งแต่แรกเกิด - 3 ปี ทุกคน เพื่อลดความเหลื่อมล้ำและส่งเสริมให้เด็กไทยมีพัฒนาการเหมาะสมตามวัย พร้อมมอบหมายให้กรมกิจการเด็กและเยาวชนดำเนินการวิเคราะห์ความเป็นไปได้ในการจัดสรรเงินอุดหนุนเพื่อการเลี้ยงดูเด็กแรกเกิดแบบถ้วนหน้า (For All) ด้วย
         นอกจากนี้ ที่ประชุมรับทราบรายงานผลการจัดให้มีสภาเด็กและเยาวชนตำบล/เทศบาล อำเภอ และเขตในพื้นที่กรุงเทพมหานคร เช่น การเตรียมความพร้อมการจัดให้มีสภาเด็กและเยาวชนในทุกระดับ พร้อมการรายงานผลการจัดให้มีสภาเด็กและเยาวชนตำบล/เทศบาล อำเภอ และเขต (กรุงเทพมหานคร)          
พร้อมกันนี้ ที่ประชุมรับทราบการจัดงานเวทีสิทธิเด็ก ครั้งที่ 28 หัวข้อ "You'll Be My Hero คุณจะเป็นฮีโร่ของฉัน" ซึ่งกรมกิจการเด็กและเยาวชนในฐานะหน่วยงานที่รับผิดชอบเปิดโอกาสให้เด็กและเยาวชนเข้ามามีส่วนร่วมกับเบญจภาคี ประกอบด้วย ภาครัฐ ภาคเอกชน ภาคประชาสังคม ภาควิชาการ ภาคเด็กและเยาวชน โดยมีกระบวนการผ่านฐานการเรียนรู้ เพื่อสร้างความตระหนักรู้และเป็นเครือข่ายในการเฝ้าระวัง ไม่ส่งต่อความรุนแรงต่อตนเองและผู้อื่น รวมทั้ง เป็นการแก้ไขปัญหาความรุนแรงต่าง ๆ อย่างจริงจัง
 
***************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/7367