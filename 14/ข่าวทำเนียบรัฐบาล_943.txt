รัฐบาลไทย-ข่าวทำเนียบรัฐบาล-นายกฯ ให้กำลังใจตูน บอดี้สแลม วิ่งการกุศลระดมทุนให้สำเร็จและปลอดภัย พร้อมย้ำรัฐบาลต้องบริหารงบประมาณที่มีจำกัดให้ครอบคลุมการพัฒนาทุกมิติ







                                วันอาทิตย์ที่ 15 ตุลาคม 2560                              





    380  





      พิมพ์    
     
    
















   นายกฯ ให้กำลังใจตูน บอดี้สแลม วิ่งการกุศลระดมทุนให้สำเร็จและปลอดภัย พร้อมย้ำรัฐบาลต้องบริหารงบประมาณที่มีจำกัดให้ครอบคลุมการพัฒนาทุกมิติ
 

   นายกฯ ให้กำลังใจตูน บอดี้สแลม วิ่งการกุศลระดมทุนให้สำเร็จและปลอดภัย พร้อมย้ำรัฐบาลต้องบริหารงบประมาณที่มีจำกัดให้ครอบคลุมการพัฒนาทุกมิติ วอนประชาชนเข้าใจและร่วมทำความดีเพื่อบ้านเมือง โดยขอให้ปฏิบัติภารกิจด้วยความสำเร็จ 





   วันนี้ (15 ตุลาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า
นายกฯ ให้กำลังใจตูน บอดี้สแลม วิ่งการกุศลระดมทุนให้สำเร็จและปลอดภัย พร้อมย้ำรัฐบาลต้องบริหารงบประมาณที่มีจำกัดให้ครอบคลุมการพัฒนาทุกมิติ วอนประชาชนเข้าใจและร่วมทำความดีเพื่อบ้านเมือง

พลเอก ประยุทธ์ จันทร์โอชา นายกรัฐมนตรี ฝากให้กำลังใจนายอาทิวราห์ คงมาลัย หรือ ตูน บอดี้สแลม ที่ตั้งใจวิ่งการกุศลเพื่อหาเงินช่วยเหลือโรงพยาบาล ตามโครงการก้าวคนละก้าวเพื่อ 11 โรงพยาบาลทั่วประเทศ ในช่วงเดือนพ.ย.-ธ.ค.60 โดยขอให้ปฏิบัติภารกิจด้วยความสำเร็จและปลอดภัย รวมทั้งขอบคุณที่ได้ทำหน้าที่ของคนไทยคนหนึ่งในการช่วยเหลือประเทศชาติและเพื่อนมนุษย์ด้วยกัน

“นายกฯ ย้ำว่า กิจกรรมดังกล่าวเป็นสิ่งที่มีประโยชน์และไม่ทำให้ใครเสียหาย โดยการทำความดีไม่จำเป็นต้องรอให้ใครมาบังคับ และหากมีความมุ่งมั่นแน่วแน่ก็จะต้องไม่หวั่นไหวต่อการวิพากษ์วิจารณ์ของผู้อื่น พร้อมทั้งเชื่อว่าคนไทยส่วนใหญ่ยินดีให้การสนับสนุน และขอเชิญชวนให้ทุกคนลุกขึ้นมาทำสิ่งที่ดีเพื่อชาติบ้านเมืองเช่นเดียวกัน”

นอกจากนี้ นายกรัฐมนตรียังได้กล่าวถึงกระแสวิจารณ์ในโซเชียลมีเดียที่ระบุว่า รัฐบาลนำงบประมาณไปใช้ในทางที่ไม่จำเป็นหรือการบริหารภาษีของรัฐล้มเหลวจนทำให้ตูน บอดี้สแลม ต้องออกมาวิ่งระดมทุนว่า ถือเป็นความเห็นของแต่ละบุคคล พร้อมยืนยันว่ารัฐบาลมีหน้าที่บริหารบ้านเมืองให้ก้าวหน้าไปในทุกมิติ ทั้งด้านความมั่นคง เศรษฐกิจ และสังคม รวมทั้งดูแลชีวิตความเป็นอยู่ของประชาชนทุกระดับ จึงไม่สามารถทุ่มเทงบประมาณไปในสิ่งหนึ่งสิ่งใดได้ จึงอยากประชาชนเข้าใจในเรื่องนี้

“ส่วนการซื้ออาวุธยุทโธปกรณ์ของกองทัพนั้น เป็นการใช้งบประมาณประจำปีที่ได้ตั้งเอาไว้ล่วงหน้า เช่นเดียวกับการพัฒนาด้านอื่น ๆ ทั้งการศึกษา การคมนาคมขนส่ง หรือแม้แต่การสาธารณสุข ซึ่งจะต้องพิจารณาจากหลายปัจจัยและสร้างให้เกิดความเป็นธรรม โดยเฉพาะการดูแลและพัฒนาโรงพยาบาลทั่วประเทศนั้นมีองค์ประกอบหลายอย่าง เช่น อัตราประชากร ผู้ป่วย จำนวนแพทย์ พยาบาล ขนาดโรงพยาบาล สถานที่ตั้ง ฯลฯ โดยรัฐบาลต้องดูแลในภาพรวมและเฉลี่ยงบประมาณที่มีอยู่อย่างจำกัดให้เกิดความคุ้มค่าและประโยชน์สูงสุด”
............................................................,



ที่มา : http://www.thaigov.go.th/news/contents/details/7414