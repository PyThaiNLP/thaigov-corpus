รัฐบาลไทย-ข่าวทำเนียบรัฐบาล-รองนายกรัฐมนตรีอนุญาตให้เอกอัครราชทูตกัมพูชาประจำประเทศไทยเข้าเยี่ยมคารวะ ในโอกาสเข้ารับตำแหน่ง







                                วันจันทร์ที่ 16 ตุลาคม 2560                              





    355  





      พิมพ์    
     
    
















   รองนายกรัฐมนตรีอนุญาตให้เอกอัครราชทูตกัมพูชาประจำประเทศไทยเข้าเยี่ยมคารวะ ในโอกาสเข้ารับตำแหน่ง
 

   รองนายกรัฐมนตรีอนุญาตให้เอกอัครราชทูตกัมพูชาประจำประเทศไทยเข้าเยี่ยมคารวะ ในโอกาสเข้ารับตำแหน่ง 





   วันนี้ (16 ตุลาคม  2560) เวลา 14.00 น. พลเอก ธนะศักดิ์ ปฏิมาประกร รองนายกรัฐมนตรี อนุญาตให้
นายลง วิซาโล เอกอัครราชทูตกัมพูชาประจำประเทศไทย เข้าเยี่ยมคารวะ ณ ห้องรับรอง 2 ตึกนารีสโมสร ทำเนียบรัฐบาล สรุปสาระสำคัญ ดังนี้
 
รองนายกรัฐมนตรีแสดงความยินดีที่นายลง วิซาโล เข้ารับตำแหน่งเอกอัครราชทูตกัมพูชาประจำประเทศไทย ซึ่งเอกอัครราชทูตกัมพูชาฯ กล่าวขอบคุณที่รองนายกรัฐมนตรีอนุญาตให้เข้าพบในวันนี้ รองนายกรัฐมนตรียืนยันถึงความสัมพันธ์ระหว่างสองประเทศที่แน่นแฟ้น โดยเมื่อวันที่ 8 – 9 ตุลาคม 2560 ที่ผ่านมา รองนายกรัฐมนตรีได้เดินทางไปเป็นประธานในพิธีเชิญผ้าพระกฐินพระราชทานไปทอดถวาย ณ วัดพระพุทธโฆสาจารย์ กรุงพนมเปญ และได้มีโอกาสพบกับสมเด็จพิชัยเสนา เตีย บัณห์ รองนายกรัฐมนตรีและรัฐมนตรีว่าการกระทรวงกลาโหมกัมพูชา พร้อมทั้งแสดงความยินดีกับสมเด็จพิชัยเสนา เตีย บัณห์ ที่ได้รับแต่งตั้งเป็นประธานสมาคมมิตรภาพกัมพูชา – ไทย (ฝ่ายกัมพูชา)
 
ทั้งสองฝ่ายได้หารือในประเด็นต่าง ๆ ได้แก่ ความสัมพันธ์ทวิภาคี เอกอัครราชทูตกัมพูชาฯ แสดงความประสงค์ให้ทั้งสองฝ่ายใช้กลไกทวิภาคีที่มีอยู่ให้เกิดประโยชน์สูงสุด และสนับสนุนให้มีการเปิดจุดผ่านแดน เพื่อส่งเสริมความสัมพันธ์ระหว่างประเทศให้มีพัฒนาการที่ดีอย่างต่อเนื่อง โดยรองนายกรัฐมนตรีรับไว้พิจารณา และกล่าวสนับสนุนให้ทั้งสองประเทศยกระดับความร่วมมือระหว่างกันในทุกมิติ ด้านเศรษฐกิจ ทั้งสองฝ่ายพร้อมที่จะกระชับความร่วมมือด้านการค้าการลงทุนระหว่าง โดยจะผลักดันเป้าหมายการค้าให้ได้ 15,000 ล้านดอลลาร์สหรัฐ ในปี 2563 การท่องเที่ยว รองนายกรัฐมนตรีแสดงความขอบคุณที่ประชาชนกัมพูชาเดินทางมาท่องเที่ยวประเทศไทยเป็นจำนวนมาก และจะส่งเสริมให้ประชาชนชาวไทยเดินทางไปกัมพูชาเช่นกัน พร้อมเน้นย้ำว่ารัฐบาลมีนโยบายส่งเสริมการท่องเที่ยว อาทิ 2 Kingdoms 1 Destination ที่จะช่วยส่งเสริมการท่องเที่ยวระหว่างสองประเทศให้เพิ่มมากขึ้น ด้านวัฒนธรรม ทั้งสองฝ่ายเห็นพ้องให้ขยายความร่วมมือด้านสังคมและวัฒนธรรมระหว่างไทย – กัมพูชา อาทิ การทอดกฐิน และมวย โดยรองนายกรัฐมนตรีได้แจ้งว่า มีกำหนดจะเดินทางไปเป็นประธานในพิธีเปิดรายการมวยไทย Thai Fight ณ กัมพูชา ในช่วงสิ้นเดือนพฤศจิกายน 2560 ต้องการสืบสานวัฒนธรรมประเพณีและกระชับความสัมพันธ์ระหว่างประชาชนไทย – กัมพูชา ให้ใกล้ชิดยิ่งขึ้น
 
ในช่วงท้าย รองนายกรัฐมนตรีแสดงความยินดีที่ไทย – กัมพูชา มีความสัมพันธ์ที่ดีและใกล้ชิดกัน และมีการแลกเปลี่ยนการเยือนในทุกระดับ พร้อมยังมีความร่วมมือต่าง ๆ ดำเนินอย่างต่อเนื่อง ทั้งนี้ ขอให้มั่นใจว่ารัฐบาลไทยจะสนับสนุนการทำงานและให้ความร่วมมือแก่เอกอัครราชทูต และฝ่ายกัมพูชาอย่างเต็มที่ 



ที่มา : http://www.thaigov.go.th/news/contents/details/7440