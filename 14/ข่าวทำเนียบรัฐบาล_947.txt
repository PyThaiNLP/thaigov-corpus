รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานในพิธีเปิดการแถลงข่าว ในโอกาส “เปิดศูนย์สื่อมวลชน งานพระราชพิธีฯ”







                                วันจันทร์ที่ 16 ตุลาคม 2560                              





    531  





      พิมพ์    
     
    
















   รมต.นร. ออมสินฯ เป็นประธานในพิธีเปิดการแถลงข่าว ในโอกาส “เปิดศูนย์สื่อมวลชน งานพระราชพิธีฯ”
 

   รมต.นร. ออมสินฯ เป็นประธานในพิธีเปิดการแถลงข่าว ในโอกาสคณะกรรมการฝ่ายประชาสัมพันธ์ “เปิดศูนย์สื่อมวลชน งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร” 





             วันนี้ (16 ตุลาคม 2560) เวลา 14.00 น. ณ หอประชุมใหญ่มหาวิทยาลัยธรรมศาสตร์ ท่าพระจันทร์ กรุงเทพฯ นายออมสิน  ชีวะพฤกษ์ รัฐมนตรีประจำสำนักนายกรัฐมนตรี เป็นประธานในงานแถลงข่าว “เปิดศูนย์สื่อมวลชน งานพระราชพิธีฯ” พร้อมด้วย นางพัชราภรณ์ อินทรียงค์ ปลัดสำนักนายกรัฐมนตรี พลโท สรรเสริญ แก้วกำเนิด โฆษกรัฐบาล และอธิบดีกรมประชาสัมพันธ์ รวมทั้งตัวแทนหน่วยงานที่เกี่ยวข้อง เพื่อให้สื่อมวลชนสามารถเข้าใช้ศูนย์ฯ เพื่อเชื่อมต่อสัญญาณทั้งภาพและเสียง  งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ได้อย่างครบถ้วนและสมบูรณ์ ซึ่งมีสาระสำคัญดังนี้
          พื้นที่ของศูนย์สื่อมวลชนแห่งนี้ สามารถรองรับสื่อมวลชนได้ประมาณ 1,500 คน ประกอบด้วยศูนย์สื่อมวลชน ศูนย์ถ่ายทอดวิทยุกระจายเสียง โดยกรมประชาสัมพันธ์จะ เป็นแม่ข่ายในการถ่ายทอดเสียงไปยังสถานีวิทยุกระจายเสียง 5,000 สถานีทั่วประเทศ และศูนย์ถ่ายทอดวิทยุโทรทัศน์ โดยโทรทัศน์รวมการเฉพาะกิจแห่งประเทศไทย (ทรท.)  เป็นแม่ข่ายในการถ่ายทอดสดไปยังสถานีโทรทัศน์ทุกช่อง รวมถึงสถานีโทรทัศน์ภาคภาษาอังกฤษ NBT World และ Thai TV TGN Global Network ส่งสัญญาณเผยแพร่ภาพและเสียงไปยัง 177 ประเทศทั่วโลก ซึ่งมี ช่อง NBT ช่อง 3 และช่อง 9 เป็นแม่ข่ายหลัก  โดยศูนย์ฯ ได้เตรียมการถ่ายทอดสดผ่านทางเว็บไซต์ www.kingrama9.th และเฟซบุ๊คศูนย์ข้อมูลข่าวสารงานพระบรมศพฯ เพื่อให้ชาวไทยและชาวต่างประเทศได้รับชมงานพระราชพิธีครั้งนี้ได้พร้อมกันทุกแห่งในโลก โดยสื่อจะสามารถล็อกอิน รหัสผ่าน Wifi ได้จากบัตรประจำตัวที่ออกโดยศูนย์ฯ และสามารถเชื่อมต่อสัญญาณ HD SDI PAL 1080i ได้เลย อีกทั้งในวันงานจะมีแผ่นพับ แผนที่ พร้อมหมายกำหนดงานพระราชพิธีฯ เพื่อให้ตัวแทนสื่อฯทุกคนมีความเข้าใจลำดับงานอย่างถูกต้องและครบถ้วน
          สำหรับการตั้งศูนย์สื่อมวลชนในครั้งนี้ ได้รับความเอื้อเฟื้อสถานที่จากมหาวิทยาลัยธรรมศาสตร์ ท่าพระจันทร์ และด้วยความร่วมมือจากหน่วยงานต่าง ๆ อาทิ การไฟฟ้านครหลวง บริษัท ทีโอที จำกัด (มหาชน) บริษัท กสท. โทรคมนาคม จำกัด (มหาชน) ภายในศูนย์สื่อมวลชน ได้ติดตั้งอุปกรณ์อำนวยความสะดวกในการปฏิบัติงาน ได้แก่ คอมพิวเตอร์ จุดเชื่อมต่ออินเทอร์เน็ตความเร็วสูงรองรับผู้ใช้ได้กว่า 1,500 คน พื้นที่แถลงข่าว พร้อมให้บริการอาหารว่าง เครื่องดื่ม สำหรับผู้ปฏิบัติงานถ่ายทอดสดและสื่อมวลชน ขณะนี้มีสื่อมวลชนที่มาลงทะเบียนทำบัตรแล้ว จำนวน 1,678 คน แยกเป็นสื่อไทย 1,372 คน และสื่อต่างประเทศ 318 คน จาก 86 สำนักข่าวทั่วโลก (ข้อมูล ณ วันที่ 12 ตุลาคม 2560)
          ศูนย์สื่อมวลชน ได้เปิดทำการวันนี้ (16 ตุลาคม 2560)  เป็นวันแรก โดยจะเปิดให้บริการอย่างเต็มรูปแบบในช่วงงานพระราชพิธีถวายพระเพลิงพระบรมศพฯ แก่สื่อมวลชนที่ปฏิบัติงานตามหมายกำหนดการ ทั้งนี้ ผู้ที่สามารถเข้าใช้ศูนย์สื่อมวลชนได้ต้องเป็นผู้มีบัตรแสดงตนเป็นสื่อมวลชนที่กรมประชาสัมพันธ์ออกให้เท่านั้น
          ตอนท้ายของการแถลงข่าวฯ รัฐมนตรีประจำสำนักนายกรัฐมนตรี กล่าวขอบคุณตัวแทนสื่อมวลชนทุกคนที่ให้ความร่วมมือเผยแพร่ข้อมูลข่าวสารงานพระราชพิธีถวายพระเพลิงพระบรมศพฯ พร้อมขอความร่วมมือสื่อมวลชนช่วยกันเผยแพร่ข้อมูลข่าวสารที่เป็นประโยชน์แก่ประชาชนและส่งเสริมการสร้างภาพลักษณ์ที่ดีของประเทศ เพื่อสื่อมวลชนทุกคนจะได้ร่วมกันทำหน้าที่ในช่วงเวลาอันสำคัญยิ่งจากนี้ต่อไปให้ลุล่วงเป็นอย่างดี
          อนึ่ง สำหรับผู้ที่ต้องการสอบถามเพิ่มเติมเกี่ยวกับงานพระราชพิธีถวายพระเพลิงพระบรมศพฯ เพิ่มเติม พร้อมสามารถสอบถามหรือหาข้อมูลได้ที่  โทร 1257  และ www.kingrama9.th  ,         https://www.facebook.com/informationcenter.for.kingrama9/  
 
....................................................
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/7444