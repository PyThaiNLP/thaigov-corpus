รัฐบาลไทย-ข่าวทำเนียบรัฐบาล-นรม. กล่าวสนับสนุน ม.แม่ฟ้าหลวง ร่วมกับหน่วยงานทุกภาคส่วนขับเคลื่อน “เชียงรายเมืองสมุนไพร” ให้ครบวงจร







                                วันอังคารที่ 17 ตุลาคม 2560                              





    324  





      พิมพ์    
     
    
















   นรม. กล่าวสนับสนุน ม.แม่ฟ้าหลวง ร่วมกับหน่วยงานทุกภาคส่วนขับเคลื่อน “เชียงรายเมืองสมุนไพร” ให้ครบวงจร
 

   นรม. กล่าวสนับสนุน ม.แม่ฟ้าหลวง และหน่วยงานที่เกี่ยวข้องร่วมกันบริหารจัดการ “เชียงรายเมืองสมุนไพรครบวงจร” เพื่อสร้างเศรษฐกิจชุมชนให้เข้มแข็งอย่างยั่งยืน 





             วันนี้ (17 ตุลาคม 2560) เวลา 8.45 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี ดร.วันชัย ศิริชนะ อธิการบดีมหาวิทยาลัยแม่ฟ้าหลวง นำคณะเจ้าหน้าที่มหาวิทยาลัยแม่ฟ้าหลวง เจ้าหน้าที่จากหน่วยงานทั้งภาครัฐ ภาคเอกชน สถาบันการศึกษา ภาคประชาสังคม หน่วยงานในท้องถิ่น และตัวแทนชุมชนจังหวัดเชียงราย มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การขับเคลื่อนการดำเนินงาน “เชียงรายเมืองสมุนไพรครบวงจร” โดยมหาวิทยาลัยฯ ได้รับการสนับสนุนงบประมาณตามแนวทางการสร้างความเข้มแข็งและยั่งยืนให้กับเศรษฐกิจภายในประเทศจากรัฐบาล เพื่อส่งเสริมผลิตผลของสมุนไพรให้มีคุณภาพ ประสิทธิภาพ และความปลอดภัย ส่งเสริมการใช้ยาสมุนไพรเพื่อการบำบัดรักษา สร้างมาตรฐานยาสมุนไพรและเภสัชตำรับยาสมุนไพรวิจัยและพัฒนาคุณภาพ ประสิทธิภาพและความปลอดภัยของยาสมุนไพรให้เป็นที่ยอมรับของประชาชนทุกภาคส่วน
          โอกาสนี้ อธิการบดีมหาวิทยาลัยแม่ฟ้าหลวง กล่าวรายงานว่า ตามข้อสั่งการของนายกรัฐมนตรีที่มอบหมายให้หน่วยงานที่เกี่ยวข้องพัฒนาพืชสมุนไพรไทย ให้สามารถใช้ประโยชน์ได้อย่างมีประสิทธิภาพ เพื่อให้เป็นที่ยอมรับและสร้างมูลค่าเพิ่มให้แก่ผลิตภัณฑ์แปรรูปจากสมุนไพรไทย จนเกิดเป็นแผนแม่บทแห่งชาติว่าด้วยการพัฒนาสมุนไพรไทย ฉบับที่ 1 พ.ศ. 2560-2564 ที่มีเป้าหมายสำคัญเพื่อการกำหนดนโยบายและมาตรการส่งเสริมให้เกิดการพัฒนาสมุนไพรไทยที่เป็นระบบ มีความยั่งยืน มีการวิจัยพัฒนาให้เป็นที่ยอมรับ สามารถนำไปใช้ประโยชน์ได้อย่างมีประสิทธิภาพ ทั้งนี้ เป็นไปตามแนวทางการขับเคลื่อนเศรษฐกิจของประเทศไทยตามนโยบาย Thailand 4.0 ของรัฐบาล
          ทั้งนี้ มหาวิทยาลัยแม่ฟ้าหลวง หน่วยงานทั้งภาครัฐ ภาคเอกชน สถาบันการศึกษา ภาคประชาสังคม หน่วยงานในท้องถิ่น และตัวแทนชุมชนจังหวัดเชียงราย ต่างมีความพร้อมในการตอบสนองนโยบายดังกล่าว โดยเฉพาะการขับเคลื่อนยุทธศาสตร์ “เชียงรายเมืองสมุนไพรครบวงจร” โดยเป็นหน่วยงานหลักด้านการวิจัยและพัฒนาการส่งเสริมการผลิต พร้อมสนับสนุนการใช้ประโยชน์จากพืชสมุนไพรในรูปแบบต่าง ๆ รวมทั้งการพัฒนากำลังคนด้านการแพทย์แผนไทยและการแพทย์พื้นบ้าน เพื่อขับเคลื่อนยุทธศาสตร์เมืองสมุนไพรให้เป็นรูปธรรม อีกทั้งยังเป็นต้นแบบการจัดการอุตสาหกรรมสมุนไพร ตั้งแต่ต้นทาง กลางทาง และปลายทาง เพื่อสร้างเศรษฐกิจชุมชนให้เข้มแข็งมากขึ้น
          พร้อมกันนี้ จากแนวคิดและนโยบายดังกล่าว มหาวิทยาลัยฯ ได้ทำการศึกษา วิจัย และพัฒนายาสมุนไพรไทยเสร็จสิ้นไปแล้ว 20 ตำรับ ส่วนสมุนไพรไทยที่พร้อมจัดจำหน่ายในเบื้องต้นตอนนี้มีอยู่ด้วยกัน จำนวน 11 รายการ ได้แก่ (1) ขมิ้นชัน (2) ฟ้าทะลายโจร (3) ยาธาตุบรรจบ (4) ยาเขียวหอม (5) ยาหอมเนาวโกฐ (6) ยาอมอดบุหรี่โปร่งฟ้า (7) เจลกากเมล็ดชาแก้เชื้อรา (8) ขี้ผึ้งมะแขว่น (9) ขี้ผึ้งเสลดพังพอน (10) น้ำมันมะแขว่น (11) สเปรย์มะแขว่นไล่ยุง
           โอกาสนี้ นายกรัฐมนตรี ไดรับมอบผลิตภัณฑ์สมุนไพร 11 ชนิด จากอธิการบดีมหาวิทยาลัยแม่ฟ้าหลวง พร้อมทั้งได้ทดลองทาครีมรวงข้าว อีกทั้งกล่าวสนับสนุนและย้ำว่า การดำเนินงานเพื่อส่งเสริมให้เกิดการพัฒนาสมุนไพรไทยให้เป็นระบบ มีความยั่งยืน และเป็นที่ยอมรับของประชาชนนั้น ต้องไม่ทำแบบฉาบฉวย จึงขอให้ช่วยกันส่งเสริมผลิตภัณฑ์สมุนไพรอย่างจริงจัง เพื่อให้ประชาชนในชุมชนมีรายได้มากขึ้น ทั้งนี้ ต้องการให้มีการนำผลิตภัณฑ์สมุนไพรดังกล่าวไปจำหน่ายในร้านธงฟ้า โดยจะมีการหารือกับกระทรวงพาณิชย์ในเร็ว ๆ นี้ต่อไป
 
**********************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/7454