รัฐบาลไทย-ข่าวทำเนียบรัฐบาล-รัฐบาลรณรงค์จัดงานสงกรานต์แบบไทยใช้น้ำรู้คุณค่า พร้อมกำชับเจ้าหน้าที่เตรียมพร้อมดูแลประชาชนให้เดินทางอย่างปลอดภัย วอนคนไทยแสดงน้ำใจและเอื้ออาทรต่อกัน  







                                วันอาทิตย์ที่ 9 เมษายน 2560                              





    1,922  





      พิมพ์    
     
    
















   รัฐบาลรณรงค์จัดงานสงกรานต์แบบไทยใช้น้ำรู้คุณค่า พร้อมกำชับเจ้าหน้าที่เตรียมพร้อมดูแลประชาชนให้เดินทางอย่างปลอดภัย วอนคนไทยแสดงน้ำใจและเอื้ออาทรต่อกัน  
 

   รัฐบาลรณรงค์จัดงานสงกรานต์แบบไทยใช้น้ำรู้คุณค่า พร้อมกำชับเจ้าหน้าที่เตรียมพร้อมดูแลประชาชนให้เดินทางอย่างปลอดภัย วอนคนไทยแสดงน้ำใจและเอื้ออาทรต่อกัน 





วันที่ 9 เมษายน 2560 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า ในปีนี้รัฐบาลรณรงค์ให้ทุกภาคส่วนร่วมกันจัดงานเทศกาลสงกรานต์ภายใต้แนวคิด “สงกรานต์แบบไทย ใช้น้ำอย่างรู้คุณค่า ทุกชีวาปลอดภัย” ระหว่างวันที่ 13-17 เม.ย.60 โดยเน้น 3 มาตรการหลักประกอบด้วย แต่งกายเล่นน้ำด้วยชุดสุภาพ ใช้น้ำอย่างประหยัดคุ้มค่า และขับขี่อย่างปลอดภัย
 
“เป้าหมายของการรณรงค์วันสงกรานต์ก็เพื่อให้ประชาชนได้ร่วมสืบสานประเพณีอันดีงาม ซึ่งสามารถประยุกต์ให้เข้ากับศาสนาที่แต่ละคนนับถือได้ โดยรัฐบาลอยากให้คนไทยใช้โอกาสนี้แสดงออกถึงความกตัญญูต่อผู้มีพระคุณ เช่น ปู่ ย่า ตา ยาย และญาติพี่น้อง รวมทั้งสานความสัมพันธ์ในครอบครัว ซึ่งเป็นเอกลักษณ์ที่สำคัญของคนไทย ด้วยการรดน้ำดำหัวผู้ใหญ่ สรงน้ำพระ เล่นน้ำด้วยความสุภาพ และแต่งกายมิดชิด
 
สำหรับการใช้น้ำอย่างรู้คุณค่านั้น ขอความร่วมมือผู้จัดงานตามสถานที่ต่าง ๆ จัดพื้นที่ให้พี่น้องประชาชนได้เล่นน้ำกันอย่างเหมาะสม โดยส่งเสริมการใช้ขันน้ำปะพรมกันหรือใช้ปืนฉีดน้ำขนาดเล็กแทนอุปกรณ์ฉีดน้ำที่มีแรงดันสูงหรือสายยาง ส่วนการเดินทางไปยังภูมิลำเนาหรือสถานที่ท่องเที่ยวขอให้ผู้ขับขี่ตรวจเช็คยานพาหนะให้พร้อม ใช้ความระมัดระวังในการขับขี่ และปฏิบัติตามกฎจราจร"
 
ทั้งนี้ พลเอก ประยุทธ์ จันทร์โอชา นายกรัฐมนตรี ได้กำชับให้เจ้าหน้าที่ทหาร ตำรวจ และฝ่ายปกครองเตรียมพร้อมดูแลอำนวยความสะดวกทุกด้าน ทั้งการเดินทางและความปลอดภัยในชีวิตและทรัพย์สินของประชาชน โดยขอให้ทุกฝ่ายมีน้ำใจ เอื้ออาทร และให้อภัยต่อกัน ไม่อยากให้มองว่าเป็นเรื่องการจับผิด เพราะเจ้าหน้าที่มีความห่วงใยประชาชนเหมือนญาติมิตรและต้องทำหน้าที่รักษากฎหมาย ส่วนประชาชนก็ต้องการไปถึงที่หมายอย่างปลอดภัยและมีความสุขในช่วงเทศกาล
 
"แต่ละจังหวัดจะส่งเสริมการจัดงานสงกรานต์ตามโครงการ 1 อำเภอ 1 ลานวัฒนธรรม ส่วนกิจกรรมที่เป็นไฮไลท์ในปีนี้ เช่น ส่วนกลาง วันที่ 11เม.ย. จัดที่ศูนย์วัฒนธรรมแห่งประเทศไทย วันที่ 13 – 16 เม.ย. ศูนย์การค้าสยามพารากอน วันที่ 13 – 15 เม.ย. ที่สยามสแควร์ สำหรับส่วนภูมิภาคเป็นงานสงกรานต์อาเซียน ได้แก่ วันที่ 10 – 16 เม.ย. งานประเพณีสงกรานต์สานสัมพันธ์วัฒนธรรมไทย - ลาว ที่ อ.นาแห้ว จ.เลย วันที่ 13 – 16 เม.ย. สงกรานต์ไทย – เมียนมา ที่ อ.แม่สอด จ.ตาก และวันที่ 12 – 17 เม.ย. สงกรานต์ไทย-ลาว ที่ อ.เชียงแสน จ.เชียงราย"
 

--------------------------- 



ที่มา : http://www.thaigov.go.th/news/contents/details/2973