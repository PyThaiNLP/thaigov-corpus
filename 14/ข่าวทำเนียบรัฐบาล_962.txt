รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐอาหรับอียิปต์ฯ เข้าเยี่ยมคารวะนายกรัฐมนตรี ในโอกาสพ้นจากหน้าที่







                                วันพฤหัสบดีที่ 19 ตุลาคม 2560                              





    324  





      พิมพ์    
     
    
















   เอกอัครราชทูตสาธารณรัฐอาหรับอียิปต์ฯ เข้าเยี่ยมคารวะนายกรัฐมนตรี ในโอกาสพ้นจากหน้าที่
 

   เอกอัครราชทูตสาธารณรัฐอาหรับอียิปต์ฯ เข้าเยี่ยมคารวะนายกรัฐมนตรี ในโอกาสพ้นจากหน้าที่ 





   วันนี้ (19 ตุลาคม 2560) เวลา 13.30 น. นายฮาซิม อัสสัยยิด บะดะวีย์ อัฏฏอฮิรีย์ เอกอัครราชทูตสาธารณรัฐอาหรับอียิปต์ประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล เพื่ออำลาในโอกาสพ้นจากหน้าที่ ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
 
นายกรัฐมนตรีแสดงความยินที่ได้พบกับเอกอัครราชทูตอียิปต์ฯ ในวันนี้ และกล่าวขอบคุณที่เอกอัครราชทูตอียิปต์ฯ ได้ทำงานเพื่อส่งเสริมความสัมพันธ์ระหว่างทั้งสองประเทศให้แนบแน่นยิ่งขึ้น มาตลอดระยะเวลาที่ดำรงตำแหน่ง นอกจากนี้ นายกรัฐมนตรียังแสดงความยินดีกับความสัมพันธ์ระหว่างไทย – อียิปต์ ที่ดำเนินมาอย่างราบรื่นและก้าวหน้าตามลำดับ โดยอียิปต์เป็นประเทศอาหรับประเทศแรกที่สถาปนาความสัมพันธ์ทางการทูตกับไทย ตั้งแต่ 2497 ซึ่งเอกอัครราชทูตอียิปต์ฯ ได้ยืนยันว่า ไทย – อียิปต์ มีความสัมพันธ์ที่ใกล้ชิดกัน พร้อมยังมีความร่วมมือกันในหลายมิติ
 
นายกรัฐมนตรียินดีที่ทั้งสองฝ่ายมีการแลกเปลี่ยนการเยือนในระดับต่าง ๆ อย่างสม่ำเสมอ โดยเฉพาะการเยือนไทยของผู้ตัดสินชี้ขาดสูงสุดทางศาสนาอิสลาม (Grand Mufti) ของอียิปต์ เมื่อเดือนมิถุนายน 2560 ซึ่งเป็นโอกาสในการแลกเปลี่ยนมุมมองเกี่ยวกับแนวทางอิสลามสายกลาง เพื่อให้เกิดการเรียนรู้ของหลักคำสอนศาสนาอิสลามที่แท้จริงต่อไป และหวังเป็นอย่างยิ่งว่า จะมีโอกาสต้อนรับการเยือนของผู้นำสูงสุดทางศาสนาอิสลาม (Grand Imam) ของอียิปต์ ในฐานะแขกของรัฐบาลในโอกาสแรก
 
ในโอกาสนี้ ทั้งสองฝ่ายหารือเกี่ยวกับความร่วมมือต่าง ๆ ได้แก่ ด้านการศึกษา นายกรัฐมนตรีแสดงความขอบคุณที่ฝ่ายอียิปต์ให้การดูแลและความช่วยเหลือแก่นักศึกษาไทยในอียิปต์กว่า 3,500 คน พร้อมทั้งยังมอบทุนการศึกษาให้แก่นักศึกษาไทยมุสลิม เพื่อไปศึกษาต่อในระดับอุดมศึกษาที่มหาวิทยาลัยอัล อัซฮัร ของอียิปต์ ด้านเศรษฐกิจ ทั้งสองประเทศแสดงความพร้อมที่จะขยายความร่วมมือทางการค้าการลงทุนระหว่างให้เพิ่มมากขึ้น โดยที่ไทยจะสามารถเป็น Gateway ไปสู่กลุ่มประเทศอาเซียนและ CLMV –ขณะที่ อียิปต์สามารถเป็น Gateway ไปสู่แอฟริกาเหนือ ตะวันออกกลาง และยุโรปได้ ด้านการพัฒนา ไทยยินดีที่จะให้ความช่วยเหลือด้านการพัฒนาในสาขาที่ไทยมีความเชี่ยวชาญ ทั้งด้านการเกษตร และด้านสาธารณสุข รวมทั้งด้านการประมง เพื่อเสริมสร้างการพัฒนาระหว่างกันต่อไป ความร่วมมือในกรอบ OIC ฝ่ายไทยเน้นย้ำถึงความตั้งใจและความพยายามในการเสริมสร้างสันติภาพและการแก้ไขปัญหาจังหวัดชายแดนภาคใต้ของไทยอย่างยั่งยืน ซึ่งฝ่ายอียิปต์ได้แสดงความชื่นชมการดำเนินการในเชิงสร้างสรรค์ของรัฐบาลไทย
 
ในช่วงท้าย ทั้งสองฝ่ายเห็นพ้องที่จะผลักดันความร่วมมือระหว่างกันภายใต้กลไกความร่วมมือระดับทวิภาคีที่มีอยู่ ทั้งการประชุมคณะกรรมาธิการร่วมว่าด้วยความร่วมมือทวิภาคีระหว่างไทยกับอียิปต์ (Joint Commission - JC) และการประชุมคณะกรรมการร่วมทางการค้า (Joint Trade Committee - JTC) เพื่อสานต่อความสัมพันธ์และความร่วมมือที่มีร่วมกันให้เจริญก้าวหน้าสืบไป 



ที่มา : http://www.thaigov.go.th/news/contents/details/7515