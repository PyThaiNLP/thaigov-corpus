รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 12/2560







                                วันพฤหัสบดีที่ 19 ตุลาคม 2560                              





    432  





      พิมพ์    
     
    
















   รอง นรม. พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 12/2560
 

   รอง นรม. พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) โดยมีการพิจารณาและรับทราบปัญหาต่าง ๆ เช่น การติดตามสถานการณ์อุทกภัย การส่งเสริมธนาคารต้นไม้ และการจดทะเบียนสินค้า GI เป็นต้น 





วันนี้ (19 ตุลาคม 2560) เวลา 9.00 น. ณ ห้องประชุม 301 ตึกบัญชาการ 1 ชั้น 3 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 12/2560 ซึ่งสรุปประเด็นสำคัญ ดังนี้
ที่ประชุมได้พิจารณาและมีมติเห็นชอบการแก้ไขปัญหาอุทกภัย (สถานการณ์อุทกภัย พื้นที่ที่ได้รับความเสียหาย การเตรียมการรับมือสถานการณ์อุทกภัย การให้ความช่วยเหลือเยียวยา เงินเยียวยา ฯลฯ) ตามข้อสั่งการของนายกรัฐมนตรีภายหลังการประชุมคณะรัฐมนตรี โดยให้ กระทรวงมหาดไทย กระทรวงเกษตรและสหกรณ์ กรุงเทพมหานคร และหน่วยงานที่เกี่ยวข้องให้ความช่วยเหลือประชาชนที่อยู่อาศัยริมฝั่งแม่น้ำซึ่งได้รับผลกระทบจากการระบายน้ำ เร่งรัดจัดทำแผนการแจ้งเตือนล่วงหน้าให้พี่น้องประชาชนรับทราบ ตลอดจนเร่งรัดแก้ไขปัญหาการเวนคืนที่ดินที่อยู่ภายใต้การดำเนินการตามแผนการบริหารจัดการน้ำ ทั้งนี้ โดยให้พิจารณาจัดทำงบประมาณตามแผนฯ อย่างรอบคอบและเป็นไปตามกฎระเบียบที่เกี่ยวข้อง 
            นอกจากนี้ ที่ประชุมได้พิจารณาและมีมติเห็นชอบแนวทางการแก้ไขปัญหาการขนส่งอ้อยเกินน้ำหนักอย่างเป็นรูปธรรม โดยให้ส่วนราชการที่เกี่ยวข้องดำเนินการ ซึ่งจะมีมาตรการระยะต่าง ๆ ได้แก่ มาตรการระยะเร่งด่วน (ฤดูการผลิต ปี 2559-2560) ให้กระทรวงคมนาคมผ่อนปรนแนวทางการปฏิบัติในการขนส่งอ้อยเข้าสู่โรงงานน้ำตาล โดยให้เป็นไปตามข้อตกลง 19 ข้อ ที่สมาคมชาวไรอ้อยได้มีการลงนามร่วมกับแม่ทัพภาคที่ 3 รวมไปถึงผ่อนผันการจับกุมรถบรรทุกขนส่งอ้อยที่เสริมอุปกรณ์ในการพยุงอ้อย มาตรการระยะกลาง-ระยะยาว (เริ่มดำเนินการก่อนฤดูกาลปลูกอ้อย ปี 2560) ให้ กระทรวงอุตสาหกรรมทบทวนเรื่องข้อกำหนดระยะทางขนส่งอ้อยระหว่างพื้นที่เพาะปลูกไปยังโรงงานไม่เกิน 50 กม. พร้อมพัฒนาขีดความสามารถของโรงงานหีบอ้อยอย่างครบวงจร และให้ กระทรวงคมนาคม และกระทรวงมหาดไทยร่วมกับหน่วยงานที่เกี่ยวข้องจัดทำข้อกำหนดร่วมกันในเรื่องการสร้างถนนเพื่อรองรับการขนส่งด้านการเกษตรให้มีความสะดวกรวดเร็วยิ่งขึ้น
พร้อมกันนี้ที่ประชุมได้พิจารณาและมีมติเห็นชอบการส่งเสริมโครงการธนาคารต้นไม้ โดยให้ กระทรวงทรัพยากรธรรมชาติและสิ่งแวดล้อมร่วมกับหน่วยงานที่เกี่ยวข้อง ดำเนินการส่งเสริมโครงการปลูกต้นไม้ล้างหนี้หรือธนาคารต้นไม้ โดยให้กระทรวงการคลัง ร่วมกับหน่วยงานที่เกี่ยวข้อง พิจารณาดำเนินการหาแนวทางการคืนภาษีหรือยกเว้นการเสียภาษีให้แก่ประชาชนที่เข้าร่วมโครงการดังกล่าวในพื้นที่สาธารณะในเขตเมือง เพื่อเป็นการเพิ่มพื้นที่สีเขียวให้แก่ชุมชนและมีคุณภาพชีวิตที่ดีขึ้น
           อีกทั้ง ที่ประชุมได้พิจารณาและมีมติเห็นชอบการเร่งรัดการจดทะเบียนสินค้า GI (สินค้าบ่งชี้ทางภูมิศาสตร์) โดยให้ กระทรวงพาณิชย์ ร่วมกับ กระทรวงเกษตรและสหกรณ์ และหน่วยงานที่เกี่ยวข้องร่วมกัน เร่งรัดและส่งเสริมการจดทะเบียนสินค้าดังกล่าว ในประเภทสินค้าทางการเกษตร ตลอดจนมีมติเห็นชอบให้ กระทรวงเกษตรและสหกรณ์ ร่วมกับ กระทรวงพาณิชย์ และหน่วยงานที่เกี่ยวข้องดำเนินการพิจารณาถึงความเหมาะสมและความเป็นไปได้ในการขยายความร่วมมือการทำการเกษตรกับประเทศเพื่อนบ้าน เช่น การปลูกข้าวโพด เป็นต้น โดยส่งเสริมให้ผู้ประกอบการและเกษตรกรทั้งสองฝ่าย ได้ดำเนินการร่วมกันอย่างใกล้ชิดและเป็นระบบตั้งแต่ต้นทาง (การเพาะปลูก) ไปจนถึงปลายทาง (การตลาด) โดยให้พิจารณากำหนดช่วงเวลาเพาะปลูกและการเก็บเกี่ยวผลผลิตให้เหมาะสม ทั้งนี้ เพื่อไม่ให้เกิดปัญหาความซ้ำซ้อนกับการออกสู่ฤดูกาลของผลผลิตภายในประเทศทั้งสอง โดยขอให้แต่ละหน่วยงานสรุปความก้าวหน้าให้ชัดเจนในการดำเนินงานตามความรับผิดชอบของหน่วยงาน
            ตอนท้ายของการประชุมได้พิจารณาและมีมติเห็นชอบการปรับปรุงถนนสายหลักและการสร้างถนนเลียบชายทะเลจังหวัดชลบุรี โดยให้ กระทรวงคมนาคม ร่วมกับ กระทรวงมหาดไทย (จังหวัดชลบุรี และเมืองพัทยา) และหน่วยงานที่เกี่ยวข้องดำเนินการเร่งรัดแก้ไขปัญหาถนนสายหลักที่ประสบปัญหาน้ำท่วมหรือระบายน้ำไม่ทันภายในจังหวัดชลบุรีและเมืองพัทยา พร้อมพิจารณาถึงความจำเป็นและความเหมาะสมในการสร้างถนนเลียบชายทะเลเพิ่มเติมโดยให้เชื่อมต่อถนนเลียบชายทะเลที่มีอยู่ในปัจจุบัน เพื่อให้เป็นเส้นทางคมนาคมสายรองสำหรับการสัญจรของประชาชนในพื้นที่ ซึ่งจะสามารถบรรเทาความแออัดของการจราจรบนถนนสายหลักได้ดียิ่งขึ้น
 
*******************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/7524