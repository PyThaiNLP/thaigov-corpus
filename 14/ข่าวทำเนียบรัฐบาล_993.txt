รัฐบาลไทย-ข่าวทำเนียบรัฐบาล-นายกรัฐมนตรีลงพื้นที่ประสบภัยน้ำท่วมให้กำลังใจชาวอ่างทอง ย้ำรัฐบาลเร่งช่วยเหลือเต็มที่ ยืนยันไม่ท้อจะทำสุดความสามารถ







                                วันจันทร์ที่ 30 ตุลาคม 2560                              





    992  





      พิมพ์    
     
    
















   นายกรัฐมนตรีลงพื้นที่ประสบภัยน้ำท่วมให้กำลังใจชาวอ่างทอง ย้ำรัฐบาลเร่งช่วยเหลือเต็มที่ ยืนยันไม่ท้อจะทำสุดความสามารถ
 

   นายกรัฐมนตรีลงพื้นที่ประสบภัยน้ำท่วมให้กำลังใจชาวอ่างทอง ย้ำรัฐบาลเร่งช่วยเหลือเต็มที่ ยืนยันไม่ท้อจะทำสุดความสามารถ 





   วันนี้ (30 ตุลาคม 2560) เวลา 14.20 น. ณ โรงเรียนวิเศษไชยชาญ พลเอก ประยุทธ์ จันทร์โอชา นายกรัฐมนตรี พร้อมคณะซึ่งประกอบด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย  ฉัตรชัย พรหมเลิศ ปลัดกระทรวงมหาดไทย เดินทางลงพื้นที่พบปะให้กำลังผู้ประสบภัยน้ำท่วม โดยมีนายวีร์รวุทธ์ ปุตระเศรณี ผู้ว่าราชการจังหวัดอ่างทองให้การต้อนรับและรายงานสรุปสถานการณ์ในภาพรวมว่าปัจจุบันปริมาณน้ำเริ่มทรงและลดลงเล็กน้อยประมาณ 2 – 3 ชั่วโมง ซึ่งคาดว่าจะใช้เวลาไม่เกิน 15 วัน จะเข้าสู่ภาวะปกติ

โอกาสนี้ นายกรัฐมนตรี กล่าวพบปะกับผู้ประสบภัยน้ำท่วมตอนหนึ่งว่า สมเด็จพระเจ้าอยู่หัวรัชกาลที่ 10 ทรงห่วงใยแผนโดยขอให้มีการจัดทำแผนหลักแผนรองและแผนเผชิญเหตุรวมทั้งการฟื้นฟูเยียวยาให้กับราษฎรที่ประสบอุทกภัยในครั้งนี้ ส่วนในด้านของความช่วยเหลือย้ำให้เน้นที่ประชาชนมากที่สุด เพราะประชาชนถือเป็นสิ่งที่สำคัญ โดยขอให้มองที่ภาพรวมทั้งหมดของประเทศ และจะได้แก้ปัญหาแบบบูรณาการในภาพรวมร่วมกัน

นอกจากนี้ นายกรัฐมนตรีได้กำชับให้ผู้ว่าราชการจังหวัดทำความเข้าใจกับประชาชนในพื้นที่ให้ทราบถึงเหตุผลและความจำเป็น และใช้วิทยุชุมชนหรือเสียงตามสายทำความเข้าใจ ซึ่งบางครั้งจำเป็นต้องมีการระบายน้ำออกมาบ้างเป็นเวลา เพื่อไม่ให้เกิดการอั้นของน้ำแล้วทำให้เกิดปัญหาเหมือนที่ผ่านมา และต้องขอขอบคุณประชาชนที่เดือดร้อนเสียสละให้เป็นพื้นที่เก็บกักน้ำ ซึ่งจุดนี้รัฐบาล มีแผนที่จะให้ความช่วยเหลือเยียวยาไว้เรียบร้อยแล้วซึ่งต้องขอขอบคุณ และขอให้ทางผู้ว่าราชการจังหวัดไปหาอาชีพเสริมในช่วงฤดูกาลน้ำท่วมให้กับประชาชนเพื่อมีรายได้ด้วย เช่นอาชีพของการประมง กำหนดเป็นโซนนิ่ง โดยประสานกับกระทรวงเกษตรฯ ทั้งนี้ อย่าลืมว่าความเดือดร้อนที่เกิดจากอุทกภัยครั้งนี้ ระหว่างวันที่ 10 - 29  ตุลาคมที่ผ่านมาไม่ใช่แค่พื้นที่ใดพื้นที่หนึ่ง มีพ้นที่ทั้งหมดนี้ที่ได้รับผลกระทบถึง 23 จังหวัด 78 อำเภอมีประชาชนเดือดร้อนกว่า 120,000 ครัวเรือน

นายกรัฐมนตรี กล่าวต่อไปว่า ปัญหาอุทกภัยในปีนี้ปริมาณน้ำถือว่าใกล้เคียงกับปี 2554 แต่การบริหารจัดการน้ำถือว่าเป็นไปได้ด้วยดี ทำให้สถานการณ์ไม่รุนแรงเท่ากับปี 2554  ยืนยันว่ารัฐบาลได้ทำและแก้ปัญหาอย่างดีที่สุด รัฐบาลแก้ปัญหาอย่างยั่งยืนไม่ได้ทำฉาบฉวย

"เราต้องเร่งสร้างความเข้าใจ ให้กับประชาชนอย่างทั่วถึง ส่วนเรื่องทางการเมืองหรือใครจะพูดอะไรก็ให้เขาว่ากันไป ผมยืนยันว่าจะแก้ปัญหาของประชาชนอย่างดีที่สุดทั้งระยะสั้นและระยะยาวซึ่งยอมรับว่าไม่ใช่เรื่องง่ายแต่ไม่ต้องห่วง รัฐบาลจะทำอย่างเต็มที่ผมไม่ได้โทษอะไรเพียงแต่อยากจะบอกว่า ประเทศไทยมี 77 จังหวัดเราต้องแก้ปัญหาทั้งหมดไม่ว่าจะเป็นเศรษฐกิจสังคมปัญหาความเดือดร้อนต่าง ๆ ซึ่งไม่ใช่เรื่องง่าย ยืนยันว่าผมจะดูแลทุกคนอย่างเต็มที่เต็มกำลังความสามารถโดยเฉพาะผู้เดือดร้อนจะต้องได้รับการแก้ไขและเยียวยา และไม่รู้ว่าจะมีการปล่อยข่าวดีกันไปทำไมแต่ผมไม่สนใจผมไม่ท้อยืนยันว่าผมทนได้ สักวันหนึ่งก็จะรู้เองว่าเราทำงานอะไรกันไปบ้าง พระบาทสมเด็จพระเจ้าอยู่หัวรัชกาลที่ 9 ท่านได้มีรับสั่งไว้ ซึ่งสมเด็จพระเจ้าอยู่หัวรัชกาลที่ 10 ก็ได้มาสานต่อ ยืนยันว่ารัฐบาลนี้จะทำทุกอย่างเต็มกำลังความสามารถ" นายกรัฐมนตรีกล่าว
---------------------------------------------



ที่มา : http://www.thaigov.go.th/news/contents/details/7673