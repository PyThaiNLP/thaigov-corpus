รัฐบาลไทย-ข่าวทำเนียบรัฐบาล-นายกรัฐมนตรีย้ำรัฐบาลพร้อมดูแลประชาชนให้ดีที่สุด ทำงานเพื่อประชาชน ไม่ได้หวังคะแนนเสียง







                                วันอังคารที่ 31 ตุลาคม 2560                              





    482  





      พิมพ์    
     
    
















   นายกรัฐมนตรีย้ำรัฐบาลพร้อมดูแลประชาชนให้ดีที่สุด ทำงานเพื่อประชาชน ไม่ได้หวังคะแนนเสียง
 

   นายกรัฐมนตรีย้ำรัฐบาลพร้อมดูแลประชาชนให้ดีที่สุด ทำงานเพื่อประชาชน ไม่ได้หวังคะแนนเสียง 





   วันนี้ (30 ตุลาคม 2560) เวลา 15.30 น.  ณ อาคารเอนกประสงค์ เทศบาลตำบลบางจัก อำเภอวิเศษชัยชาญ พลเอกประยุทธ์ จันทร์โอชา นายกรัฐมนตรีพร้อมคณะ เดินทางมาเพื่อเยี่ยมให้กำลังใจประชาชน โดยมี ผู้บริหารส่วนท้องถิ่น ประชาชนประมาณ 500 คนมาต้อนรับ
 
โอกาสนี้ นายกรัฐมนตรีกล่าวพบปะให้กำลังใจประชาชนตอนหนึ่งโดยเน้นย้ำว่า สมเด็จพระเจ้าอยู่หัวรัชกาลที่ 10 ทรงห่วงใยราษฎรที่ได้รับความเดือดร้อน ทรงได้พระราชทานสิ่งของและความช่วยเหลือต่างๆ ลงมา ซึ่งรัฐบาลเองยืนยันว่าพร้อมดูแลประชาชนอย่างดีที่สุดใน 2 หลักคือความเท่าเทียมและความเป็นธรรม ทั้งนี้ นายกรัฐมนตรีเน้นย้ำ การเรียนรู้ที่จะอยู่กับน้ำ  ซึ่งรัฐบาลมีโครงการต่าง ๆ เพื่อบริหารจัดการน้ำ
 
ในช่วงท้ายนายกรัฐมนตรีเดินทักทายกับประชาชน ได้สอบถามชีวิตความเป็นอยู่ของประชาชนและขอให้ทุกคนรับฟังข้อมูลจากรัฐ เพื่อที่จะได้ปรับเปลี่ยนตัวเองให้เข้ากับสถานการณ์พร้อมทั้งได้ชี้แจงการทำงานและนโยบายของรัฐบาล โดยกล่าวยอมรับว่าการแก้ไขปัญหาน้ำท่วมเป็นงานสำคัญเร่งด่วนที่รัฐบาลจะต้องดำเนินการเป็นอันดับแรกหลังเสร็จสิ้นงานพระราชพิธีสำคัญ ถึงแม้ว่าจะทำให้ตนเองเหนื่อยแต่ก็จะอดทนทำเพื่อคนไทยทุกคนอย่างเต็มที่ ซึ่งการลงพื้นที่ครั้งนี้ยืนยันว่าไม่ได้มาหาเสียงเพราะไม่ใช่นักการเมือง แต่ก็ขอขอบคุณนักการเมืองที่ลงพื้นที่ช่วยเหลือประชาชนในช่วงที่เกิดสถานการณ์อุทกภัยควบคู่กับการให้ความช่วยเหลือของรัฐบาล แม้ระหว่างนี้จะไม่ใช่ช่วงที่เปิดโอกาสให้นักการเมืองสามารถทำกิจกรรมทางการเมืองได้
 
พร้อมกล่าวต่อไปว่า วันนี้ทุกคนมีศักดิ์ศรีเท่าเทียมกัน ทุกคนเท่ากัน  ต้องช่วยกันทำให้ประเทศเข้มแข็ง เพื่อที่จะสู้กับปัญหาต่างๆ วันนี้จะต้องไม่ทะเลาะเบาะแว้งกัน ที่สำคัญเราจะต้อง มีภูมิคุ้มกันที่ดี นายกรัฐมนตรีย้ำว่าไม่พูดโกหกกับใครเพราะพูดไม่ได้ วันนี้มาก็ไม่ได้มาหาเสียงไม่ได้มาทำให้คนรัก แต่ต้องการมาทำงานและมาแก้ไขปัญหา และจะพยายามทำให้ได้มากที่สุดเรื่องของการเมืองก็ว่ากันไป แต่รัฐบาลนี้ยืนยันว่าจะทำได้กับคนทุกกลุ่มสร้างภูมิคุ้มกันที่ดี ไม่ให้ใครมาชักจูงจนทำให้เกิดความเสียหาย ตีกันไปมาสุดท้ายก็ไม่ได้ประโยชน์อะไร รัฐบาลนี้เข้ามาด้วยวิธีพิเศษก็ต้องทำงานเพื่อให้เกิดประโยชน์ด้วยวิธีพิเศษบางอย่าง โดยแบ่งเป็นภาคเป็นกลุ่มจังหวัดทำให้ทุกจังหวัดทุกอำเภอ มีความเจริญอย่างเท่าเทียม
 
จากนั้น นายกรัฐมนตรี เดินทางต่อไปยังองค์การบริหารส่วนตำบลโผงเผง เพื่อเยี่ยมเยียนขอให้กำลังใจกับประชาชนที่ประสบภัยน้ำท่วม พร้อมมอบถุงยังชีพก่อนจะเดินทางกลับกรุงเทพมหานคร
-------------------------------------------
 



ที่มา : http://www.thaigov.go.th/news/contents/details/7678