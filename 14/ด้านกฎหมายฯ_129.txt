รัฐบาลไทย-ข่าวทำเนียบรัฐบาล-“กระทรวงยุติธรรม” ยกระดับด้านการควบคุมยาเสพติดระหว่างประเทศ







                                วันจันทร์ที่ 3 กรกฎาคม 2560                              





    99  













   “กระทรวงยุติธรรม” ยกระดับด้านการควบคุมยาเสพติดระหว่างประเทศ
 

   นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม ร่วมเป็นสักขีพยานในพิธีลงนามบันทึกความเข้าใจ (MOU) ระหว่างนายศิรินทร์ยา สิทธิชัย เลขาธิการ ป.ป.ส. กับนางรินา มิตรา (Mrs. Rina Mitra) 
ผู้อำนวยการสำนักงานควบคุมยาเสพติดแห่งสาธารณรัฐอินเดีย  






เมื่อวันศุกร์ที่ ๓๐ มิถุนายน ๒๕๖๐ เวลา ๑๘.๓๐ น. (ตามเวลาท้องถิ่น)
โรงแรมทัชมาฮาลพาเลซ (Taj Mahal Palace) กรุงนิวเดลี สาธารณรัฐอินเดีย
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
ร่วมเป็นสักขีพยานในพิธีลงนามบันทึกความเข้าใจ (MOU) 
ระหว่างนายศิรินทร์ยา สิทธิชัย เลขาธิการ ป.ป.ส. กับนางรินา มิตรา (Mrs. Rina Mitra) 
ผู้อำนวยการสำนักงานควบคุมยาเสพติดแห่งสาธารณรัฐอินเดีย (Narcotics Control Bureau) 
ว่าด้วยความร่วมมือในการควบคุมยาเสพติด วัตถุที่ออกฤทธิ์ต่อจิตและประสาท 
สารตั้งต้นและเคมีภัณฑ์ และการใช้ยาในทางที่ผิด

ในโอกาสนี้ รัฐมนตรีว่าการกระทรวงยุติธรรม ได้กล่าวแสดงความยินดี
ต่อการยกระดับความร่วมมือด้านยาเสพติดในครั้งนี้ว่าเป็นก้าวสำคัญของการแก้ปัญหายาเสพติดระหว่างประเทศ
และในครั้งนี้ถือเป็นส่วนหนึ่งของการเฉลิมฉลองความสัมพันธ์ทางการทูต
ระหว่างประเทศไทยและอินเดีย ครบรอบ ๗๐ ปี ในวันที่ ๑ สิงหาคม ๒๕๖๐

สำหรับการร่วมลงนามในครั้งนี้เพื่อกำหนดกรอบความร่วมมือด้านการลดอุปสงค์และอุปทานยาเสพติด 
การบำบัดรักษาและฟื้นฟูสมรรถภาพผู้ติดยาเสพติด การตรวจพิสูจน์ยาเสพติด
รวมถึงการแลกเปลี่ยนข้อมูล องค์ความรู้ทางวิชาการ แนวทางการปฏิบัติ 
และการสกัดกั้นเคมีภัณฑ์และสารตั้งต้น 
เพื่อลดการลักลอบนำเข้าไปยังแหล่งผลิตยาเสพติดในพื้นที่สามเหลี่ยมทองคำ 
นำไปสู่การลดปริมาณยาเสพติดที่จะเข้าสู่ประเทศไทย และลดปัญหาการแพร่ระบาดยาเสพติดในประเทศไทยต่อไป



ที่มา : http://www.thaigov.go.th/news/contents/details/4964