รัฐบาลไทย-ข่าวทำเนียบรัฐบาล-ศอตช. ร่วมกับหน่วยงานรัฐวิสาหกิจ ลงนาม MOU สร้างระบบธรรมาภิบาลต่อต้านการทุจริต







                                วันศุกร์ที่ 14 กรกฎาคม 2560                              





    67  













   ศอตช. ร่วมกับหน่วยงานรัฐวิสาหกิจ ลงนาม MOU สร้างระบบธรรมาภิบาลต่อต้านการทุจริต
 

   นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม ในฐานะประธานกรรมการอำนวยการต่อต้านการทุจริตแห่งชาติ (ศอตช.) เป็นประธานในพิธีลงนามบันทึกข้อตกลง (MOU) สร้างระบบธรรมาภิบาลต่อต้านการทุจริต 





เมื่อวันพฤหัสบดีที่ ๑๓ กรกฎาคม ๒๕๖๐ เวลา ๑๐.๐๐ น.
ณ ห้องแกรนด์บอลรูม A โรงแรมเบสท์เวสเทิร์น พลัส แวนด้า แกรนด์ ถนนแจ้งวัฒนะ จังหวัดนนทบุรี
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
ในฐานะประธานกรรมการอำนวยการต่อต้านการทุจริตแห่งชาติ (ศอตช.)
เป็นประธานในพิธีลงนามบันทึกข้อตกลง (MOU) และแผนปฏิบัติการร่วม
ว่าด้วยความร่วมมือในการสร้างระบบธรรมาภิบาลและการป้องกันและปราบปรามการทุจริตในรัฐวิสาหกิจ
ระหว่าง ๔ หน่วยงาน ได้แก่ สำนักงาน ป.ป.ท. ในนามเลขานุการคณะกรรมการศูนย์อำนวยการต่อต้านการทุจริตแห่งชาติ (ศอตช.), 
องค์กรต่อต้านคอร์รัปชัน (ประเทศไทย) หรือ ACT,  สมาพันธ์แรงงานรัฐวิสาหกิจสัมพันธ์ (สรส.),
และสหพันธ์แรงงานรัฐวิสาหกิจแห่งประเทศไทย (สพร.ท.)
เพื่อส่งเสริมความร่วมมือในการสร้างระบบธรรมาภิบาลและการป้องกันและปราบปรามการทุจริต
รวมทั้งตรวจสอบการดำเนินงานของหน่วยงานราชการและรัฐวิสาหกิจให้เป็นไปอย่างมีประสิทธิภาพ
ตามนโยบายของรัฐบาลและยุทธศาสตร์ชาติว่าด้วยการป้องกันและปราบปรามการทุจริต
ที่ต้องการให้ประเทศไทยปลอดการทุจริต เป็นสังคมที่มีคุณธรรมและจริยธรรม
ตลอดจนการปลูกจิตสำนึกต่อต้านการทุจริตคอรัปชันในองค์กร
และการรับรู้ถึงความร้ายแรงของปัญหาการทุจริตที่ส่งผลต่อการพัฒนาประเทศ
โอกาสนี้ รัฐมนตรีว่าการกระทรวงยุติธรรม ได้กล่าวว่า
การต่อต้านการทุจริตคอรัปชันเป็นนโยบายที่รัฐบาลให้ความสำคัญถือเป็นวาระแห่งชาติ
โดยรัฐบาลมีความตั้งใจที่จะทำให้ประเทศไทยปลอดจากการทุจริต เป็นสังคมที่มีคุณธรรม จริยธรรม
ตลอดจนสร้างความตระหนักให้ทุกภาคส่วนได้รับรู้ถึงความร้ายแรงของปัญหาการทุจริต
ที่ส่งผลต่อสังคม เศรษฐกิจ และการพัฒนาประเทศ
ซึ่งความร่วมมือในครั้งนี้ จะเป็นจุดเริ่มต้นการกำหนดแนวทางกระบวนการปฏิบัติงาน
ตามหลักธรรมาภิบาล รวมทั้งการประสานความร่วมมือระหว่างหน่วยงานราชการและรัฐวิสาหกิจ
ในการแก้ไขปัญหาการทุจริตคอรัปชันอย่างจริงจัง เพื่อยกระดับสังคมของประเทศไทยให้ปลอดการทุจริตคอรัปชัน



ที่มา : http://www.thaigov.go.th/news/contents/details/5203