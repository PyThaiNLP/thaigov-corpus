รัฐบาลไทย-ข่าวทำเนียบรัฐบาล-“ยุติธรรม” เตรียมจัดทำฐานข้อมูลกลางทะเบียนประวัติเด็กแว้นและผู้ประพฤติตนไม่เหมาะสม







                                วันศุกร์ที่ 14 กรกฎาคม 2560                              





    138  













   “ยุติธรรม” เตรียมจัดทำฐานข้อมูลกลางทะเบียนประวัติเด็กแว้นและผู้ประพฤติตนไม่เหมาะสม
 

   นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม เป็นประธานการประชุมคณะกรรมการอำนวยการศูนย์อำนวยการประสานกำกับติดตามผลการดำเนินงาน ตามคำสั่งหัวหน้าคณะรักษาความสงบแห่งชาติที่ ๒๒/๒๕๕๘ ครั้งที่ ๒/๒๕๖๐ 





เมื่อวันพฤหัสบดีที่ ๑๓ กรกฎาคม ๒๕๖๐ เวลา ๑๓.๓๐ น.
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
เป็นประธานการประชุมคณะกรรมการอำนวยการศูนย์อำนวยการประสานกำกับติดตามผลการดำเนินงาน
ตามคำสั่งหัวหน้าคณะรักษาความสงบแห่งชาติที่ ๒๒/๒๕๕๘ ครั้งที่ ๒/๒๕๖๐
เพื่อติดตามการดำเนินงานเรื่องมาตรการในการป้องกัน
และแก้ไขปัญหาการแข่งขันรถยนต์และรถจักรยานยนต์ในทาง 
และการควบคุมสถานบริการหรือสถานประกอบการที่เปิดให้บริการ
ในลักษณะที่คล้ายกับสถานบริการ
โดยมีหน่วยงานที่เกี่ยวข้องเข้าร่วมประชุมฯ
ณ ห้องประชุมกระทรวงยุติธรรม ๑ ชั้น ๙
ศูนย์ราชการเฉลิมพระเกียรติฯ อาคารราชบุรีดิเรกฤทธิ์ กรุงเทพฯ
ในการนี้ รัฐมนตรีว่าการกระทรวงยุติธรรม ได้มอบแนวทางในการดำเนินงานดังกล่าว ดังนี้
๑. จัดทำฐานข้อมูลกลางทะเบียนประวัติเด็กและเยาวชนที่แข่งรถในทาง และประพฤติตนไม่สมควร 
ให้สามารถบูรณาการเชื่อมโยงข้อมูลกับหน่วยงานที่เกี่ยวข้อง เพื่อประยุกต์ใช้ตามภารกิจของแต่ละหน่วยงาน
ในการตรวจสอบการกระทำผิดซ้ำของกลุ่มเด็กและเยาวชน
๒. มอบหมายให้กรมกิจการเด็กและเยาวชน ร่วมกับหน่วยงานที่เกี่ยวข้อง 
เป็นเจ้าภาพหลักในการติดตามเยี่ยมบ้านเด็กในกรณีที่มีพฤติกรรมรวมกลุ่ม หรือมั่วสุม 
หรือมีพฤติการณ์ที่น่าจะนำไปสู่การแข่งรถในทาง และกรณีเด็กประพฤติตนไม่สมควร 
โดยให้กรมพินิจและคุ้มครองเด็กและเยาวชน ร่วมกับหน่วยงานที่เกี่ยวข้องจัดทำกลยุทธ์แนวทางการดำเนินการ 
๓. การดำเนินการกับสถานบันเทิงจะต้องคำนึงถึงผลสัมฤทธิ์ที่เป็นรูปธรรม กล่าวคือ 
ผู้ประกอบการสถานบันเทิงจะต้องปฏิบัติตามกรอบที่กฎหมายกำหนด 
รวมทั้งต้องสร้างการรับรู้ให้กับผู้ประกอบการทราบ
ข้อกฎหมายเกี่ยวกับคำสั่ง หน.คสช. ที่ ๒๒/๒๕๕๘ ควบคู่กับการบังคับใช้กฎหมายอย่างเข้มงวด
และ ๔. ให้กรมพินิจและคุ้มครองเด็กและเยาวชน หารือแนวทางการดำเนินการระบบแผนที่สารสนเทศ
ทางภูมิศาสตร์ (GIS) ระยะที่ ๒ เพื่อเฝ้าระวังติดตามการกระทำผิดกฎหมายในพื้นที่โซนนิ่ง ร่วมกับหน่วยงาน
ที่เกี่ยวข้อง โดยในส่วนงบประมาณให้ดำเนินการหารือกับกระทรวงดิจิทัลเพื่อเศรษฐกิจและสังคม



ที่มา : http://www.thaigov.go.th/news/contents/details/5235