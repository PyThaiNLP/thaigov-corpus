รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่ชัยภูมิเร่งแก้ไขปัญหาความเดือดร้อนประชาชน พบปัญหาเรื่องหนี้สินและที่ดิน







                                วันอังคารที่ 22 สิงหาคม 2560                              





    173  













   รมว.ยุติธรรม ลงพื้นที่ชัยภูมิเร่งแก้ไขปัญหาความเดือดร้อนประชาชน พบปัญหาเรื่องหนี้สินและที่ดิน
 

   นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม ลงพื้นที่มอบนโยบายการขับเคลื่อนนโยบายและยุทธศาสตร์กระทรวงยุติธรรมในพื้นที่ และติดตามการดำเนินงานของหน่วยงานในสังกัดกระทรวงยุติธรรมจังหวัดชัยภูมิ  





เมื่อวันจันทร์ที่ ๒๑ สิงหาคม ๒๕๖๐ เวลา ๐๘.๑๕ น. 
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม 
นำคณะผู้บริหารกระทรวงยุติธรรม ลงพื้นที่มอบนโยบายการขับเคลื่อนนโยบายและยุทธศาสตร์กระทรวงยุติธรรมในพื้นที่ 
และติดตามการดำเนินงานของหน่วยงานในสังกัดกระทรวงยุติธรรมจังหวัดชัยภูมิ 
ภายใต้โครงการ "ยุติธรรมสู่หมู่บ้าน นำบริการรัฐสู่ประชาชน" ครั้งที่ ๖ ประจำปีงบประมาณ พ.ศ. ๒๕๖๐

ในโอกาสนี้ รัฐมนตรีว่าการกระทรวงยุติธรรม ได้พบปะพี่น้องประชาชนและมอบเงินช่วยเหลือประชาชน
และผู้เสียหายที่ยื่นขอรับค่าตอบแทนตามพระราชบัญญัติค่าตอบแทนผู้เสียหาย และค่าทดแทน และค่าใช้จ่าย
แก่จำเลยในคดีอาญา พ.ศ. ๒๕๔๔ (และที่แก้ไขเพิ่มเติม (ฉบับที่ ๒) พ.ศ. ๒๕๕๙ จำนวน ๑๖ ราย 
เป็นจำนวนเงิน ๑,๒๔๔,๘๙๕ บาท และมอบอุปกรณ์กีฬาให้กับผู้แทนโรงเรียน จำนวน ๙ โรงเรียน
ณ เทศบาลตำบลตลาดแร้ง อำเภอบ้านเขว้า จังหวัดชัยภูมิ 
พร้อมทั้งกล่าวว่า นโยบายของรัฐบาลโดยการนำของพลเอก ประยุทธ์ จันทร์โอชา นายกรัฐมนตรี 
ต้องการลดความเหลื่อมล้ำและทำให้ความยุติธรรมเกิดขึ้นด้วยความเสมอภาค เท่าเทียม รวดเร็ว 
และทำให้งานบริการของกระทรวงยุติธรรมเกิดประโยชน์สู่ประชาชนทั้งจากต้นทาง กลางทาง และปลายทาง
อย่างกว้างขวาง ผ่านกลไกของกระทรวงยุติธรรมทั้งสำนักงานยุติธรรมจังหวัด ศูนย์ยุติธรรมชุมชน อาสาสมัคร
ภาคประชาชน และส่วนราชการต่าง ๆ ในพื้นที่ โดยเฉพาะอย่างยิ่งความร่วมมือจากประชาชน
เพื่อร่วมกันแก้ไขปัญหาความเดือดร้อนในพื้นที่ให้เกิดผลเป็นรูปธรรม พร้อมทั้งเน้นย้ำว่า 
กระทรวงยุติธรรมจะลงพื้นที่จัดโครงการ "ยุติธรรมสู่หมู่บ้าน นำบริการรัฐสู่ประชาชน" ในระยะยาวและต่อเนื่อง 
เพื่อขยายความยุติธรรมสู่ประชาชน ตลอดจนพร้อมที่จะช่วยเร่งแก้ไขปัญหาความเดือดร้อน
และเป็นเครื่องมือในการนำความยุติธรรมให้เข้าถึงประชาชนทุกคนในทุกพื้นที่ 
ทั้งนี้ ในการลงพื้นที่ดังกล่าวมีหน่วยงานในสังกัดกระทรวงยุติธรรมได้จัดนิทรรศการและออกบูธให้บริการด้านความยุติธรรม
แก่ประชาชนร่วมกับส่วนราชการในอำเภอบ้านเขว้า (อำเภอเคลื่อนที่)
เพื่อสร้างการรับรู้และเข้าใจในเรื่องช่องทางการเข้าถึงบริการด้านความยุติธรรมให้แก่ประชาชนในพื้นที่

หลังจากนั้น รัฐมนตรีว่าการกระทรวงยุติธรรม นำคณะผู้บริหารกระทรวงยุติธรรมเยี่ยมชมการดำเนินงาน
ของกองทุนหมู่บ้านคลองอุดม ตำบลตลาดแร้ง อำเภอบ้านเขว้า จังหวัดชัยภูมิ ซึ่งเป็นกองทุนหมู่บ้านและชุมชนเมือง 
ที่มีการบริหารจัดการที่ดีของจังหวัดชัยภูมิ พ.ศ. ๒๕๕๖ และมีเงินหมุนเวียนให้แก่สมาชิกฯ จำนวนกว่า ๖,๔๗๕,๖๗๑ บาท 
โดยรัฐมนตรีว่าการกระทรวงยุติธรรม กล่าวว่า การทำงานของกระทรวงยุติธรรมและกองทุนหมู่บ้านฯ มีวิธีการทำงานที่สอดคล้องกัน 
จึงอยากให้เกิดความร่วมมือร่วมใจกันทำงาน เพื่อสร้างความสุขและทำให้ประชาชนได้รับความยุติธรรม
เพื่อลดความเหลื่อมล้ำที่เกิดขึ้นในสังคม โดยเฉพาะอย่างยิ่งการช่วยพี่น้องประชาชนที่ไม่ได้รับความเป็นธรรมในส่วนของหนี้นอกระบบ 
เพราะกระทรวงยุติธรรมมีกองทุนยุติธรรม ที่จะช่วยเหลือทั้งเรื่องการประกันตัว จัดหาทนายความ และเรื่องคดีความต่าง ๆ 
รวมทั้งความช่วยเหลือในกรณีที่ได้รับความเสียหายในคดีอาญา ซึ่งรัฐบาลต้องการช่วยเหลือชาวบ้านในทุกหมู่บ้านและชุมชนในทุกมิติ 
เพื่อให้ประชาชนมีความสุขทั้งกาย ใจ และมีความสุขที่ได้อยู่ในสังคมที่เป็นธรรม

รวมทั้งได้ตรวจเยี่ยมศูนย์ยุติธรรมชุมชนตำบลโนนแดง อำเภอบ้านเขว้า จังหวัดชัยภูมิ ที่ได้ช่วยกันร่วมมือช่วยเหลือประชาชน
เรื่องกระบวนการยุติธรรม ทั้งความร่วมมือจากองค์การบริหารส่วนตำบล กำนันและผู้ใหญ่บ้าน 
ทั้งนี้ การลงพื้นที่ที่ผ่านมาเป็นการขับเคลื่อนการอำนวยความยุติธรรมตามนโยบายรัฐบาลให้นำไปสู่การปฏิบัติและเป็นรูปธรรมมากยิ่งขึ้น 
และเป็นการรับทราบปัญหาของพี่น้องประชาชนโดยตรง เพื่อนำไปสู่การออกแบบกลไกและแผนปฏิบัติการในระดับกระทรวงยุติธรรม
ส่วนกลางลงสู่ระดับพื้นที่ให้เหมาะสมและสอดคล้องกับสถานการณ์ รวมทั้งเน้นย้ำให้เกิดการขับเคลื่อนการบูรณาการ
อำนวยความยุติธรรมในพื้นที่ละทิ้งกรอบของหน่วยงาน ก้าวข้ามภาระหน้าที่เพื่อมาร่วมเป็นหนึ่งเดียวกับคำว่า "เจ้าหน้าที่รัฐหรือภาคราชการ" 
และยึดถือประชาชนเป็นหลัก เพื่อแก้ปัญหาด้านความยุติธรรม โดยต้องแก้ไขทั้งด้านกฎหมายและข้อเท็จจริง 
นอกจากนี้จะพัฒนางานด้านการไกล่เกลี่ยเพื่อลดความขัดแย้งข้อพิพาทและความเสียหายที่จะเกิดขึ้น 
รวมทั้งสร้างการรับรู้ให้แก่ประชาชนให้เข้าถึงความยุติธรรม ด้วยการอบรมให้ความรู้ความเข้าใจด้านกฎหมาย
ที่ถือเป็นยาสามัญประจำบ้านเพื่อป้องกันการเอารัดเอาเปรียบ ปัญหาการทำนิติกรรม รวมทั้งการถูกหลอกลวง ฉ้อโกง 
เพื่อแก้ปัญหาความเหลื่อมล้ำและทำให้ประชาชนสามารถเข้าถึงงานบริการ
ด้านกระบวนการยุติธรรมด้วยความสะดวก รวดเร็ว เสมอภาค และประหยัดในทุกพื้นที่



ที่มา : http://www.thaigov.go.th/news/contents/details/6111