รัฐบาลไทย-ข่าวทำเนียบรัฐบาล-"ยุติธรรม" บูรณาการร่วมกับ "จังหวัดระนอง" เร่งขับเคลื่อนงาน กพยจ. มุ่งอำนวยความยุติธรรมสู่ประชาชนในพื้นที่อย่างทั่วถึง







                                วันอังคารที่ 5 กันยายน 2560                              





    324  













   "ยุติธรรม" บูรณาการร่วมกับ "จังหวัดระนอง" เร่งขับเคลื่อนงาน กพยจ. มุ่งอำนวยความยุติธรรมสู่ประชาชนในพื้นที่อย่างทั่วถึง
 

   นายธวัชชัย ไทยเขียว รองปลัดกระทรวงยุติธรรม ประชุมร่วมกับนายวิรัตน์ รักษ์พันธ์ รองผู้ว่าราชการจังหวัดระนอง โดยหารือในประเด็นการขับเคลื่อนคณะกรรมการพัฒนาการบริหารงานยุติธรรมระดับจังหวัด (กพยจ.)ในพื้นที่จังหวัดระนอง  





               เมื่อวันจันทร์ที่ ๔ กันยายน ๒๕๖๐ เวลา ๑๓.๐๐น.ณ โรงแรม Tinidee ตำบลเขานิเวศน์ อำเภอเมือง จังหวัดระนองนายธวัชชัย ไทยเขียว รองปลัดกระทรวงยุติธรรมประชุมร่วมกับนายวิรัตน์ รักษ์พันธ์ รองผู้ว่าราชการจังหวัดระนองโดยหารือในประเด็นการขับเคลื่อนคณะกรรมการพัฒนาการบริหารงานยุติธรรมระดับจังหวัด (กพยจ.)ในพื้นที่จังหวัดระนอง เพื่อมุ่งสู่ความร่วมมือในการทำงานด้านการอำนวยความยุติธรรมให้แก่ประชาชนได้อย่างแท้จริง เนื่องจากการประชุมของ กพยจ. จะเป็นเวทีประสานงานระหว่างผู้ปฏิบัติงานจริงในพื้นที่เพื่อร่วมกันหารือ และระดมความคิดเพื่อแก้ไขในเรื่องต่าง ๆ ที่เป็นปัญหาและเป็นความต้องการจากประชาชนใน ๕ ด้านหลัก คือ การป้องกันอาชญากรรม การสร้างการรับรู้กฎหมายโครงการอันเป็นประโยชน์ต่อประชาชนในจังหวัดเพื่อขอรับการสนับสนุนงบประมาณบูรณาการปัญหาสิทธิมนุษยชนในพื้นที่ และแนวทางในการสร้างความปรองดองและลดความขัดแย้งในพื้นที่ ทั้งนี้ ได้ขอความร่วมมือให้จังหวัดระนองสนับสนุนการดำเนินงานตามภารกิจของ กพยจ. อาทิ การเชื่อมโยงข้อมูลที่เกี่ยวข้อง รวมถึงการสรุปสถานการณ์การเกิดอาชญากรรมในจังหวัดเพื่อนำไปสู่การกำหนดแนวทางป้องกัน เฝ้าระวังอาชญากรรม และการกระทำผิดกฎหมายตลอดจนสนับสนุนการเสนอแผนการดำเนินงานทั้งในมิติของแผนยุทธศาสตร์จังหวัดแผนพัฒนาจังหวัด กลุ่มจังหวัด เพื่อให้เกิดการบูรณาการงบประมาณระดับจังหวัดตลอดจนสนับสนุนให้ประชาชนในจังหวัดเข้าถึงการบริการและมีส่วนร่วมกับการบริการในกระบวนการยุติธรรมนอกจากนี้ ที่ประชุมได้หารือในประเด็นกระบวนการสรรหาคณะกรรมการ กพยจ. เกี่ยวกับองค์ประกอบของผู้แทนอาสาสมัครในพื้นที่ที่ผู้ว่าราชการจังหวัดแต่งตั้งไม่เกิน ๔ คน อาทิ อาสาสมัครคุมประพฤติ อาสาสมัครแรงงาน อาสาสมัครพัฒนาสังคมและความมั่นคงของมนุษย์ และผู้แทนสภาเกษตรกร เป็นต้น อย่างไรก็ตาม การขับเคลื่อนงาน กพยจ. ถือเป็นการสร้างมาตรฐานเพิ่มสมรรถนะให้แก่ยุติธรรมจังหวัดในการทำงานด้านการอำนวยความยุติธรรมให้แก่ประชาชนได้อย่างทั่วถึง และเสมอภาค 
            โอกาสนี้ รองปลัดกระทรวงยุติธรรม ได้ลงพื้นที่เยี่ยมเยียนนายดุสิต น้อยแสง ผู้เสียหายจากกรณีมีผู้ขับรถโดยประมาทเฉี่ยวชนจนได้รับบาดเจ็บสาหัสจนไม่สามารถประกอบอาชีพ และใช้ชีวิตได้ตามปกติซึ่งได้รับเงินค่าตอบแทนตามพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ (และที่แก้ไขเพิ่มเติม (ฉบับที่ ๒) พ.ศ. ๒๕๕๙ ณ บ้านเลขที่ ๓๓/๑๒ หมู่ ๑ ตำบลบางริ้นอำเภอเมือง จังหวัดระนอง 
            รองปลัดกระทรวงยุติธรรม กล่าวว่า กระทรวงยุติธรรมได้ให้ความช่วยเหลือผู้เสียหายกรณีดังกล่าวโดยการแจ้งสิทธิและรับคำร้องการยื่นขอรับค่าตอบแทนผู้เสียหายฯ
ซึ่งคณะกรรมการพิจารณาค่าตอบแทนผู้เสียหายฯ ได้อนุมัติจ่ายเงินเยียวยา จำนวน ๑๕๓,๑๔๐ บาทซึ่งในกรณีของนายดุสิตฯ ได้มอบหมายให้ยุติธรรมจังหวัดระนอง ประสานกับสำนักงานพัฒนาสังคมและความมั่นคงของมนุษย์จังหวัดระนอง เพื่อให้ความช่วยเหลือในการตรวจสอบสิทธิประโยชน์สำหรับผู้พิการเพื่อให้ความช่วยเหลือตามหลักเกณฑ์ผู้พิการต่อไป
            จากนั้น ณ บ้านเลขที่ ๑๐๔/๔ หมู่ ๒ ตำบลบางนอน อำเภอเมือง จังหวัดระนองรองปลัดกระทรวงยุติธรรม ได้เยี่ยมเยียนให้กำลังใจนายปราโมทย์ ชนะสุข ผู้พ้นโทษที่เคยได้รับการฝึกอาชีพด้านช่างเชื่อม ช่างก่อสร้างจากในเรือนจำจังหวัดระนองโดยนำความรู้และทักษะที่ได้รับนำมาประกอบอาชีพ ซึ่งปัจจุบันเป็นเจ้าของกิจการร้าน "โมทย์การช่าง"เพื่อเลี้ยงตนเองและครอบครัวส่งผลให้สามารถกลับมาใช้ชีวิตในสังคมจนประสบผลสำเร็จอีกทั้งได้รับผู้พ้นโทษรายอื่นจากเรือนจำจังหวัดระนองเข้าทำงานภายในกิจการของตนเองซึ่งเป็นการเปิดโอกาสให้สามารถประกอบอาชีพสุจริต และกลับตนเป็นคนดีต่อไป
           รองปลัดกระทรวงยุติธรรม กล่าวว่า กรมราชทัณฑ์ได้มีกระบวนการแก้ไข ฟื้นฟู พัฒนาพฤตินิสัยให้แก่ผู้ที่เคยก้าวพลาด โดยจัดให้มีการเรียนการสอน และฝึกวิชาชีพในสาขาต่าง ๆ เพื่อให้สามารถนำทักษะวิชาชีพที่ได้รับมาประกอบอาชีพภายหลังพ้นโทษอีกทั้งการที่สังคมให้โอกาสผู้ที่เคยก้าวพลาดได้กลับมาใช้ชีวิตอยู่ในสังคม
ถือเป็นอีกหนึ่งกลไกสำคัญในการคืนคนดีสู่สังคมอย่างแท้จริง นอกจากนี้ ได้กล่าวชื่นชมและให้กำลังใจนายปราโมทย์ฯ ที่สามารถกลับตนเป็นคนดีคืนสู่สังคมและยังเป็นแบบอย่างให้แก่ผู้พ้นโทษในการประกอบอาชีพสุจริตและไม่หวนกลับไปกระทำผิดซ้ำอีก 



ที่มา : http://www.thaigov.go.th/news/contents/details/6424