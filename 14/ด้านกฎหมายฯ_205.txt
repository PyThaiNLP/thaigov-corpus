รัฐบาลไทย-ข่าวทำเนียบรัฐบาล-ยธ. ขับเคลื่อนการดำเนินงานของศูนย์ยุติธรรมชุมชน และหน่วยงานในสังกัดกระทรวงยุติธรรมในพื้นที่  จ.ระนอง







                                วันพุธที่ 6 กันยายน 2560                              





    292  













   ยธ. ขับเคลื่อนการดำเนินงานของศูนย์ยุติธรรมชุมชน และหน่วยงานในสังกัดกระทรวงยุติธรรมในพื้นที่  จ.ระนอง
 

   นายธวัชชัย ไทยเขียว รองปลัดกระทรวงยุติธรรม พร้อมคณะ ตรวจเยี่ยมศูนย์ยุติธรรมชุมชนบางนอน ต.บางนอน อ.เมือง จ.ระนอง
 





เมื่อวันอังคารที่ ๕ กันยายน ๒๕๖๐ เวลา ๑๓.๐๐ น.
นายธวัชชัย ไทยเขียว รองปลัดกระทรวงยุติธรรม พร้อมคณะ
ตรวจเยี่ยมศูนย์ยุติธรรมชุมชนบางนอน ต.บางนอน อ.เมือง จ.ระนอง
โดยมี ด.ต.ประนอม รอดแคล้ว นายกเทศมนตรีตำบลบางนอน และที่ปรึกษาศูนย์ยุติธรรมชุมชนบางนอน พร้อมด้วยคณะกรรมการศูนย์ยุติธรรมชุมชนบางนอน ให้การต้อนรับ
ทั้งนี้ ศูนย์ยุติธรรมชุมชนบางนอน ถือเป็นศูนย์ฯ ที่มีความเข้มแข็งในด้านการให้บริการประชาชน อาทิ
การจัดการความขัดแย้งด้วยการไกล่เกลี่ยข้อพิพาทตามหลักยุติธรรมเชิงสมานฉันท์ การรับเรื่องร้องทุกข์ ร้องเรียน การแจ้งสิทธิขั้นพื้นฐานให้ประชาชนได้รับทราบ
เพื่อให้ประชาชนสามารถเข้าถึงความเป็นธรรมได้อย่างสะดวก รวดเร็วและทั่วถึง
ตลอดจนมีความพร้อมในการดำเนินงานเพื่อเยียวยาหรือเสริมพลังแก่เหยื่ออาชญากรรม
รวมทั้งการให้ความช่วยเหลือ สงเคราะห์ และบำบัดแก้ไขฟื้นฟูผู้กระทำผิดและผู้พ้นโทษ
ให้กลับตัวเป็นพลเมืองดีและไม่กระทำผิดซ้ำอีก
 
จากนั้น ได้ตรวจเยี่ยมศูนย์ยุติธรรมชุมชนเขานิเวศน์ ต.เขานิเวศน์ อ.เมือง จ.ระนอง
โดยมีนายจิราวัจน์ เจริญนิธิโภคิน นายกเทศมนตรีเมืองระนอง
และที่ปรึกษาศูนย์ยุติธรรมชุมชนเขานิเวศน์ พร้อมด้วยคณะกรรมการศูนย์ยุติธรรมชุมชนเขานิเวศน์
ให้การต้อนรับ
ทั้งนี้ ศูนย์ยุติธรรมเขานิเวศน์ เป็นศูนย์ฯ ที่ตั้งอยู่ใกล้กับสำนักงานยุติธรรมจังหวัดระนอง
เนื่องจากที่ผ่านมามีประชาชนติดต่อขอรับบริการด้านงานยุติธรรม
อาทิ การปรึกษาปัญหาด้านกฎหมาย มีจำนวนไม่มากนัก เจ้าหน้าที่จึงได้ให้คำแนะนำ
และประสานส่งเรื่องต่อไปยังสำนักงานยุติธรรมจังหวัดระนอง
เพื่อให้ความช่วยเหลือต่อไป
 
รองปลัดกระทรวงยุติธรรม กล่าวว่า จากการตรวจเยี่ยมศูนย์ยุติธรรมชุมชนทั้ง ๒ แห่ง
กระทรวงยุติธรรมได้ให้ความสำคัญกับการดำเนินงานของศูนย์ยุติธรรมชุมชน
เนื่องจากเป็นกลไกสำคัญของกระทรวงยุติธรรมในพื้นที่ในการลดปริมาณคดี
เข้าสู่กระบวนการยุติธรรมกระแสหลัก ในการใช้กระบวนการยุติธรรมเชิงสมานฉันท์
โดยการผลักดันกฎหมายเพื่อส่งเสริมการไกล่เกลี่ยและระงับข้อพิพาทในชุมชน
 
นอกจากนี้ รองปลัดกระทรวงยุติธรรม พร้อมคณะ
ตรวจเยี่ยมหน่วยงานในสังกัดกระทรวงยุติธรรมในพื้นที่ จ.ระนอง ประกอบด้วย
เรือนจำจังหวัดระนอง สำนักงานยุติธรรมจังหวัดระนอง สำนักงานคุมประพฤติจังหวัดระนอง
สถานพินิจและคุ้มครองเด็กและเยาวชนจังหวัดระนอง และสำนักงานบังคับคดีจังหวัดระนอง
 
โดยรองปลัดกระทรวงยุติธรรม ได้รับทราบผลการดำเนินงานของหน่วยงานในพื้นที่
พร้อมทั้งเสนอแนะให้แต่ละหน่วยงานมีการบูรณาการด้านงบประมาณ บุคลากร
และการใช้ทรัพยากรร่วมกันของส่วนราชการในพื้นที่ เพื่อให้การปฏิบัติงานเป็นไปอย่างมีประสิทธิภาพ
รวมทั้งชื่นชมหน่วยงานในพื้นที่ที่ได้นำเทคโนโลยีมาใช้ในการบริการประชาชน
ให้ได้รับความสะดวก รวดเร็วมากยิ่งขึ้น
นอกจากนี้ ได้ให้กำลังใจแก่ผู้ต้องขังในเรือนจำจังหวัดระนอง ซึ่งปัจจุบันมีผู้ต้องขังจำนวน ๑,๑๒๓ คน
แบ่งเป็นผู้ต้องขังชาย จำนวน ๑,๐๐๖ คน ผู้ต้องขังหญิง จำนวน ๑๑๗ คน
ซึ่งส่วนใหญ่เป็นคดียาเสพติด
ทั้งนี้ เรือนจำฯ ได้จัดโครงการฝึกอบรมลูกเสือต้านภัยยาเสพติด
เพื่อนำกระบวนการลูกเสือมาใช้ในการปลูกฝังผู้ต้องขังให้มีระเบียบวินัย
มีคุณธรรมจริยธรรม มีจิตสำนึกในการสร้างความดี มีความซื่อสัตย์สุจริต และมีความเสียสละ
ซึ่งเป็นส่วนสำคัญส่วนสำคัญในการพัฒนาผู้ต้องขังให้เป็นพลเมืองที่มีคุณภาพ
รวมทั้งได้ให้กำลังใจเด็กและเยาวชนที่อยู่ในความดูแลของสถานพินิจและคุ้มครองเด็กและเยาวชนจังหวัดระนอง ว่า แม้ว่าทุกคนเคยก้าวพลาดในชีวิต แต่ขอให้ปรับเปลี่ยนพฤติกรรมและทัศนคติ
เพื่อกลับตัวเป็นคนดีของสังคม และไม่หวนกลับไปกระทำผิดซ้ำ
 
ทั้งนี้ จากการลงพื้นที่จังหวัดระนองได้มีประชาชนที่ได้รับความเดือดร้อนจากปัญหาการถูกฟ้องร้องดำเนินคดีบุกรุกที่ดิน ได้ยื่นเรื่องต่อนายธวัชชัย ไทยเขียว รองปลัดกระทรวงยุติธรรม
เพื่อขอความช่วยเหลือในด้านกระบวนการยุติธรรม
ซึ่งกระทรวงยุติธรรมจะมีการตรวจสอบข้อเท็จจริง เพื่อให้ความช่วยเหลือต่อไป
 



ที่มา : http://www.thaigov.go.th/news/contents/details/6461