รัฐบาลไทย-ข่าวทำเนียบรัฐบาล-"ยุติธรรม" ลงพื้นที่พบประชาชน พร้อมมอบเงินช่วยเหลือผู้เสียหายในคดีอาญา จ. สระแก้ว กว่า ๕ แสนบาท







                                วันพุธที่ 13 กันยายน 2560                              





    374  













   "ยุติธรรม" ลงพื้นที่พบประชาชน พร้อมมอบเงินช่วยเหลือผู้เสียหายในคดีอาญา จ. สระแก้ว กว่า ๕ แสนบาท
 

   กระทรวงยุติธรรมลงพื้นที่พบประชาชน พร้อมมอบเงินช่วยเหลือผู้เสียหายในคดีอาญา จ. สระแก้ว กว่า ๕ แสนบาท 





          เมื่อวันอังคารที่ ๑๒ กันยายน ๒๕๖๐ เวลา ๐๙.๐๐ น. ณ หอประชุมปางสีดา ชั้น ๒ ศูนย์ราชการจังหวัดสระแก้ว พ.ต.ท. ดร. พงษ์ธร ธัญญสิริ หัวหน้าผู้ตรวจราชการกระทรวงยุติธรรม เป็นประธานเปิดโครงการตรวจเยี่ยมและติดตามการปฏิบัติงานของสำนักงานยุติธรรมจังหวัดและศูนย์ยุติธรรมชุมชน ประจำปีงบประมาณ พ.ศ.๒๕๖๐ เพื่อติดตามผลการดำเนินงานของหน่วยงานในสังกัดกระทรวงยุติธรรม เครือข่ายยุติธรรมชุมชนและอาสาสมัครของกระทรวงยุติธรรมส่วนภูมิภาค รวมทั้งรับฟังปัญหาอุปสรรคของการปฏิบัติงานและความต้องการเข้าถึงความยุติธรรมของประชาชนในพื้นที่ เพื่อนำมาปรับปรุงและกำหนดแนวทางการดำเนินงานอำนวยความยุติธรรมให้เหมาะสมและสอดคล้องกับความต้องการของประชาชน โดยมีผู้บริหารกระทรวงยุติธรรม หัวหน้าหน่วยงานในสังกัดกระทรวงยุติธรรมจังหวัดสระแก้ว เครือข่ายยุติธรรมชุมชน คณะกรรมการกองทุนหมู่บ้านฯ อาสาสมัครของหน่วยงานในสังกัดกระทรวงยุติธรรม จำนวนกว่า ๕๐๐ คน เข้าร่วมฯ
          โอกาสนี้ หัวหน้าผู้ตรวจกระทรวงยุติธรรม กล่าวว่า กระทรวงยุติธรรมได้จัดทำแผนการตรวจเยี่ยมส่วนราชการในสังกัดกระทรวงยุติธรรมในส่วนภูมิภาค จำนวน ๔ ครั้ง ซึ่งครั้งนี้ เป็นครั้งที่ ๓ โดยที่ผ่านมากระทรวงยุติธรรมมีนโยบายลดความเหลื่อมล้ำและสร้างความเป็นธรรมให้เกิดขึ้นกับประชาชน โดยเฉพาะการส่งเสริมให้ประชาชนสามารถเข้าถึงกระบวนการยุติธรรมได้ง่ายขึ้น เพื่อสร้างความเป็นธรรม และความสงบสุขให้เกิดขึ้นในสังคม ด้วยการทำงานร่วมกันระหว่างหน่วยงานในกระบวนการยุติธรรมกับชุมชน เรียกว่า "ยุติธรรมชุมชน" ที่มุ่งเน้นให้เกิดการรวมตัวกันเพื่อแก้ไขปัญหาอาชญากรรม การช่วยเหลือประชาชนด้านกฎหมาย การแจ้งเบาะแสการกระทำความผิดในชุมชน การแก้ไขฟื้นฟูผู้กระทำผิด และการไกล่เกลี่ยข้อพิพาทหรือการขจัดความขัดแย้งในชุมชน โดยให้สำนักงานยุติธรรมจังหวัดเป็นหน่วยงานสนับสนุนการดำเนินงานร่วมกับส่วนราชการและหน่วยงานที่เกี่ยวข้องในพื้นที่นั้นๆ
          ทั้งนี้ หัวหน้าผู้ตรวจกระทรวงยุติธรรม ได้มอบเงินช่วยเหลือเยียวยาแก่ผู้เสียหายและทายาทผู้เสียหายที่ตกเป็นเหยื่ออาชญากรรม ตาม พ.ร.บ. ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ จำนวน ๗ ราย รวมเป็นเงินจำนวนทั้งสิ้น ๕๓๕,๘๐๐ บาท
          นอกจากนี้ ได้มีการอภิปรายในหัวข้อ "การให้บริการประชาชนของกระทรวงยุติธรรม" จากสำนักงานช่วยเหลือทางการเงินแก่ผู้เสียหายและจำเลยในคดีอาญา และสำนักงานกองทุนยุติธรรม เพื่อสร้างความเข้าใจในช่องทางการรับบริการและการเข้าถึงความยุติธรรม ในเรื่องกองทุนยุติธรรม การช่วยเหลือประชาชนในการดำเนินคดี และการขอรับเงินค่าตอบแทนผู้เสียหายและจำเลยในคดีอาญา
          ต่อจากนั้น หัวหน้าผู้ตรวจราชการกระทรวงยุติธรรม นำคณะผู้บริหารกระทรวงยุติธรรม ตรวจเยี่ยมการดำเนินงานของเรือนจำจังหวัดสระแก้ว โดยมีนายนิมิต ทัพวนานต์ รองอธิบดีกรมราชทัณฑ์ และนายธีระ รักษาประเสริฐกุล ผู้บัญชาการเรือนจำ ให้การต้อนรับ โดยตรวจเยี่ยมภายในเรือนจำ อาทิ เรือนนอนฟื้นฟูหญิง ห้องแม่และเด็ก ที่ทำการแดนหญิง ชมรม To Be Number One ห้องสมุด แดนสูทกรรม ฯลฯ
โอกาสนี้ ได้ทำพิธีเปิดอาคารอเนกประสงค์ ภายใน แดน ๕ ด้วย
          ในเวลา ๑๓.๐๐ น.ตรวจเยี่ยมการดำเนินงานของศูนย์ยุติธรรมชุมชนเทศบาลตำบลท่าเกษม ซึ่งศูนย์ดังกล่าวมีการไกล่เกลี่ยข้อพิพาทให้กับประชาชนในชุมชนได้เป็นอย่างดี นอกจากนี้จากการสอบถามความต้องการของประชาชนในพื้นที่ พบว่า ต้องการความรู้ด้านกฏหมาย ซึ่งกระทรวงยุติธรรม จะเสริมสร้างความรู้ด้านกฏหมายผ่านสื่ออินโฟกราฟฟิก เพื่อให้เข้าใจง่ายต่อการเรียนรู้มากยิ่งขึ้น
ทั้งนี้ หัวหน้าผู้ตรวจราชการได้เน้นย้ำให้สำนักงานยุติธรรมจังหวัดช่วยดูแลช่วยเหลือแก้ไขปัญหาความเดือดร้อนของประชาชนในพื้นที่ เพื่อสร้างความเชื่อมั่นให้กับประชาชน
          ต่อจากนั้น ตรวจเยี่ยมการดำเนินงานของศูนย์ยุติธรรมชุมชนตำบลบ้านแก้ง ณ อบต.บ้านแก้ง ซึ่งศูนย์ดังกล่าวมีการไกล่เกลี่ยข้อพิพาทให้กับประชาชนในชุมชนได้เป็นอย่างดี นอกจากนี้มีการประสานความร่วมมือกับทุกภาคส่วน เพื่อแลกเปลี่ยนความรู้ ตลอดจนหาแนวทางแก้ไขปัญหาต่างๆ ร่วมกัน
ทั้งนี้ จากการสอบถามความต้องการของประชาชนในพื้นที่ พบว่า ต้องการความรู้ด้านกฏหมายที่เกี่ยวข้องกับสิทธิที่ประชาชนควรรู้ ปัญหาการขายฝาก การทำสัญญาที่ไม่เป็นธรรม ซึ่งกระทรวงยุติธรรมจะให้การช่วยเหลือและสนับสนุนสร้างการรับรู้ต่อไป



ที่มา : http://www.thaigov.go.th/news/contents/details/6627