รัฐบาลไทย-ข่าวทำเนียบรัฐบาล-กระทรวงยุติธรรม ประกาศความร่วมมือกับหน่วยงานภาคีเครือข่าย  ช่วยเหลือประชาชนตาม พ.ร.บ.ค่าตอบแทนผู้เสียหายฯ







                                วันพฤหัสบดีที่ 14 กันยายน 2560                              





    333  













   กระทรวงยุติธรรม ประกาศความร่วมมือกับหน่วยงานภาคีเครือข่าย  ช่วยเหลือประชาชนตาม พ.ร.บ.ค่าตอบแทนผู้เสียหายฯ
 

   นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม เป็นประธานในพิธีประกาศความร่วมมือในการช่วยเหลือประชาชนตาม พ.ร.บ.ค่าตอบแทนผู้เสียหาย
และค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ และที่แก้ไขเพิ่มเติม (ฉบับที่ ๒) พ.ศ.๒๕๕๙ 





เมื่อวันพฤหัสบดีที่ ๑๔ กันยายน ๒๕๖๐ เวลา ๐๙.๓๐ น. 
ณ ห้องแกรนด์ บอลรูม ชั้น ๔ โรงแรมมิราเคิล แกรนด์ คอนเวนชั่น กรุงเทพฯ
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม 
เป็นประธานในพิธีประกาศความร่วมมือในการช่วยเหลือประชาชนตาม พ.ร.บ.ค่าตอบแทนผู้เสียหาย
และค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ และที่แก้ไขเพิ่มเติม (ฉบับที่ ๒) 
พ.ศ.๒๕๕๙ โดยกรมคุ้มครองสิทธิและเสรีภาพ บูรณาการร่วมกับหน่วยงานที่เกี่ยวข้อง ประกอบด้วย 
สำนักงานตำรวจแห่งชาติ โดยพนักงานสอบสวน มีหน้าที่แจ้งสิทธิให้แก่ผู้เสียหาย หรือทายาทที่มาร้องทุกข์
กระทรวงสาธารณสุข ให้ความร่วมมือประชาสัมพันธ์ให้ผู้เสียหายหรือทายาท
ที่มารักษาในสถานพยาบาลทราบเกี่ยวกับสิทธิที่พึงได้รับตาม พ.ร.บ. ฉบับดังกล่าว
ในส่วนของจำเลยในคดีอาญา ให้เจ้าพนักงานผู้ทำหน้าที่ปล่อยตัว ซึ่งปฏิบัติหน้าที่ในเรือนจำ ทัณฑสถาน 
รวมถึงสถานพินิจและคุ้มครองเด็กและเยาวชนทุกแห่ง มีหน้าที่แจ้งสิทธิให้แก่จำเลยที่ศาล มีคำสั่งอนุญาต
ให้ถอนฟ้อง หรือศาลมีคำพิพากษาถึงที่สุดว่าจำเลยมิได้เป็นผู้กระทำความผิดหรือการกระทำของจำเลย
ไม่เป็นความผิด ซึ่งจากความร่วมมือนั้นจะทำให้ประชาชนสามารถเข้าถึงความยุติธรรมได้โดยง่าย 
สะดวกรวดเร็ว ทั่วถึง และเป็นธรรม

โอกาสนี้ รัฐมนตรีว่าการกระทรวงยุติธรรม กล่าวว่า ที่ผ่านมาประชาชนส่วนมาก 
ยังไม่ทราบถึงสิทธิตามพระราชบัญญัติฉบับนี้ ทำให้เสียสิทธิในการเข้าถึงบริการของรัฐ 
ดังนั้น ภายใต้การดำเนินงานของรัฐบาล ได้มีการประกาศนโยบายเรื่องการปรับปรุงกฎหมาย
และกระบวนการยุติธรรม รวมทั้งปรับปรุงระบบการช่วยเหลือทางกฎหมายและค่าใช้จ่ายแก่ประชาชน
ที่ไม่ได้รับความเป็นธรรม โดยให้เข้าถึงความเป็นธรรมได้โดยง่าย รวดเร็ว 
กระทรวงยุติธรรม ในฐานะหน่วยงานหลักในการอำนวยความยุติธรรม
จึงได้จัดทำยุทธศาสตร์กระทรวงยุติธรรม ให้เชื่อมโยงกับนโยบายดังกล่าวของรัฐบาล 
ในด้านการอำนวยความยุติธรรมลดความเหลื่อมล้ำในการเข้าถึงกฎหมายและกระบวนการยุติธรรม 
และทำให้ประชาชนได้รับการบริการงานยุติธรรมที่มีประสิทธิภาพ 
ซึ่งการช่วยเหลือประชาชนตามพระราชบัญญัตินี้เป็นหนึ่งในแผนงานที่จะทำให้ประชาชน
ได้เข้าถึงความเป็นธรรมได้โดยง่าย สะดวก และรวดเร็ว
นอกจากนี้ กระทรวงยุติธรรม ได้จัดโครงการยุติธรรมสู่หมู่บ้าน นำบริการรัฐสู่ประชาชน 
โดยการลงพื้นที่ เพื่อไปรับทราบปัญหาความเดือดร้อนของประชาชนจะได้นำไปสู่การให้ความช่วยเหลือ
ในด้านกระบวนการยุติธรรมต่อไป

ในการนี้ รัฐมนตรีว่าการกระทรวงยุติธรรม ได้มอบโล่รางวัลให้กับกองบังคับการตำรวจนครบาล 
และกองบังคับการตำรวจภูธรจังหวัด “ต้นแบบ” ในการช่วยเหลือผู้เสียหายในคดีอาญา
และมอบเงินค่าตอบแทนผู้เสียหายในคดีอาญา จำนวน ๘ ราย รวมเป็นเงินทั้งสิ้น ๙๒๑,๖๒๐ บาท



ที่มา : http://www.thaigov.go.th/news/contents/details/6686