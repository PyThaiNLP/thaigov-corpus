รัฐบาลไทย-ข่าวทำเนียบรัฐบาล-กระทรวงยุติธรรม เตรียมลงพื้นที่อำนวยความยุติธรรมให้กับประชาชนในจังหวัดสิงห์บุรี







                                วันศุกร์ที่ 15 กันยายน 2560                              





    297  













   กระทรวงยุติธรรม เตรียมลงพื้นที่อำนวยความยุติธรรมให้กับประชาชนในจังหวัดสิงห์บุรี
 

   ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมทางไกลผ่านจอภาพ (Video Conference System) กับหน่วยงานในสังกัดกระทรวงยุติธรรมในพื้นที่จังหวัดสิงห์บุรีและจังหวัดพระนครศรีอยุธยา 





เมื่อวันศุกร์ที่ ๑๕ กันยายน ๒๕๖๐ เวลา ๑๑.๐๐ น.
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมทางไกลผ่านจอภาพ (Video Conference System)
กับหน่วยงานในสังกัดกระทรวงยุติธรรมในพื้นที่จังหวัดสิงห์บุรีและจังหวัดพระนครศรีอยุธยา
โดยหัวหน้าหน่วยงานในสังกัดกระทรวงยุติธรรมในพื้นที่จังหวัดสิงห์บุรี 
ได้นำเสนอผลการดำเนินงานในด้านการให้บริการประชาชนของสำนักงานยุติธรรมจังหวัดสิงห์บุรี
การขับเคลื่อนการดำเนินงานของศูนย์ยุติธรรมชุมชน 
รวมถึงการดำเนินงานของหน่วยงานในสังกัดกระทรวงยุติธรรมในพื้นที่จังหวัดสิงห์บุรี ประกอบด้วย
สำนักงานคุมประพฤติจังหวัดสิงห์บุรี สถานพินิจและคุ้มครองเด็กและเยาวชนจังหวัดสิงห์บุรี
เรือนจำจังหวัดสิงห์บุรี สำนักงานบังคับคดีจังหวัดสิงห์บุรี สำนักงานคุ้มครองสิทธิและเสรีภาพ ภาค ๑ 
และสำนักงานคณะกรรมการป้องกันและปราบปรามยาเสพติด ภาค ๑

ปลัดกระทรวงยุติธรรม ได้กล่าวถึงการดำเนินงานในพื้นที่ ว่า 
ขอให้สำนักงานยุติธรรมจังหวัดสิงห์บุรี เป็นหน่วยงานหลักในการประสานงานร่วมกับส่วนราชการในพื้นที่ 
รวมทั้งมีการวิเคราะห์สภาพปัญหา และสถานการณ์ด้านการอำนวยความยุติธรรมในพื้นที่ 
รวมถึงสถิติการติดต่อขอรับบริการของประชาชนในด้านต่าง ๆ อาทิ 
การปรึกษากฎหมาย การขอรับความช่วยเหลือจากกองทุนยุติธรรม  
และกรณีผู้เสียหายและจำเลยในคดีอาญาที่มาขอรับการเยียวยา
เพื่อเป็นข้อมูลประกอบการพิจารณาปรับปรุง แก้ไข แนวทางการให้ความช่วยเหลือประชาชน
ร่วมกับส่วนราชการในพื้นที่ให้สอดคล้องกับปัญหาที่เกิดขึ้น
และนำไปสู่การพัฒนาการให้บริการของกระทรวงยุติธรรม
ให้ตรงกับความต้องการของประชาชนและมีประสิทธิภาพมากยิ่งขึ้น

ทั้งนี้ นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม 
พร้อมคณะผู้บริหารกระทรวงยุติธรรม มีกำหนดการลงพื้นที่จังหวัดสิงห์บุรี 
ในวันจันทร์ที่ ๑๘ กันยายน ๒๕๖๐ เพื่อพบปะประชาชนรับทราบปัญหา
และหาแนวทางเพื่อช่วยเหลือประชาชนที่ได้รับความเดือดร้อน 
พร้อมทั้งเยี่ยมเยียนการปฏิบัติราชการของเจ้าหน้าที่ในสังกัดกระทรวงยุติธรรมในพื้นที่จังหวัดสิงห์บุรี 
ภายใต้โครงการตรวจเยี่ยมและติดตามการปฏิบัติงานของสำนักงานยุติธรรมจังหวัด และศูนย์ยุติธรรมชุมชน
ประจำปีงบประมาณ พ.ศ.๒๕๖๐ ครั้งที่ ๔ (ยุติธรรมสู่หมู่บ้าน นำบริการรัฐสู่ประชาชน)



ที่มา : http://www.thaigov.go.th/news/contents/details/6720