รัฐบาลไทย-ข่าวทำเนียบรัฐบาล-ยธ. ลงพื้นที่รับฟังปัญหาประชาชนในจังหวัดสิงห์บุรีพร้อมมอบเงินช่วยเหลือเยียวยาแก่ผู้เสียหายในคดีอาญา 







                                วันอังคารที่ 19 กันยายน 2560                              





    322  













   ยธ. ลงพื้นที่รับฟังปัญหาประชาชนในจังหวัดสิงห์บุรีพร้อมมอบเงินช่วยเหลือเยียวยาแก่ผู้เสียหายในคดีอาญา 
 

   นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม พร้อมคณะผู้บริหารกระทรวงยุติธรรม ตรวจเยี่ยมการดำเนินงานของหน่วยงานในสังกัดกระทรวงยุติธรรม ในพื้นที่จังหวัดสิงห์บุรี  





เมื่อวันจันทร์ที่ ๑๘ กันยายน ๒๕๖๐ เวลา ๐๙.๐๐ น. 
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม 
พร้อมคณะผู้บริหารกระทรวงยุติธรรม 
ตรวจเยี่ยมการดำเนินงานของหน่วยงานในสังกัดกระทรวงยุติธรรม ในพื้นที่จังหวัดสิงห์บุรี 
และเยี่ยมเยียนการปฏิบัติราชการของเจ้าหน้าที่ฯ ประกอบด้วย 
สำนักงานยุติธรรมจังหวัดสิงห์บุรี สำนักงานบังคับคดีจังหวัดสิงห์บุรี 
สถานพินิจและคุ้มครองเด็กและเยาวชนจังหวัดสิงห์บุรี สำนักงานคุมประพฤติจังหวัดสิงห์บุรี 
และเรือนจำจังหวัดสิงห์บุรี 
ซึ่งจากการตรวจเยี่ยมหน่วยงานในสังกัดกระทรวงยุติธรรม รัฐมนตรีว่าการกระทรวงยุติธรรม 
ได้เน้นย้ำให้ทุกหน่วยงานทำงานโดยยึดประชาชนเป็นศูนย์กลาง 
และต้องสร้างกลไกเชื่อมโยงการทำงานระหว่างส่วนกลางและส่วนภูมิภาค 
โดยกระทรวงยุติธรรมได้ผลักดันคณะกรรมการพัฒนาการบริหารงานยุติธรรมแห่งชาติ (กพยจ.) 
เพื่อทำให้ประชาชนได้เข้าถึงกระบวนการยุติธรรม 
นอกจากนี้ ในส่วนของการพัฒนาพฤตินิสัยผู้ที่ก้าวพลาดขอให้นำพลังความสามัคคีของผู้ต้องขัง 
ปรับเปลี่ยนให้เป็นพลังที่จะกลับไปช่วยเหลือสังคมต่อไป 

ต่อจากนั้น เวลา ๑๑.๓๐ น. รัฐมนตรีว่าการกระทรวงยุติธรรม พร้อมคณะผู้บริหารกระทรวงยุติธรรม 
ลงพื้นที่ศูนย์ยุติธรรมชุมชนตำบลท่าข้าม ณ องค์การบริหารส่วนตำบลท่าข้าม อำเภอค่ายบางระจัน จังหวัดสิงห์บุรี 
เพื่อพบปะประชาชน พร้อมทั้งมอบเงินช่วยเหลือเยียวยาแก่ผู้เสียหาย และจำเลยในคดีอาญา 
ตามพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ 
(และที่แก้ไขเพิ่มเติม (ฉบับที่ ๒) พ.ศ.๒๕๕๙) ให้แก่ผู้เสียหาย จำนวน ๘ ราย เป็นจำนวนเงิน ๖๙๙,๒๒๕ บาท 

โดยรัฐมนตรีว่าการกระทรวงยุติธรรม กล่าวว่า การลงพื้นที่ของกระทรวงยุติธรรม 
เพื่อต้องการนำความยุติธรรมสู่หมู่บ้าน และนำบริการของรัฐสู่พี่น้องประชาชนอย่างแท้จริง 
สำหรับการขับเคลื่อนงานของกระทรวงยุติธรรม จะต้องบูรณาการเชื่อมโยงกับหน่วยงานระดับจังหวัด อำเภอ 
ทั้งศูนย์ดำรงธรรมจังหวัด ศูนย์ดำรงธรรมอำเภอ และศูนย์ยุติธรรมชุมชนทั่วประเทศ 
เพื่อมุ่งสู่เป้าหมายสำคัญในการทำให้ประชาชนได้รับบริการด้านงานยุติธรรม 
อย่างสะดวก รวดเร็ว เสมอภาค และเสียค่าใช้จ่ายน้อย 

สำหรับจังหวัดสิงห์บุรี เป็นจังหวัดที่พบปัญหาการไม่ได้รับความเป็นธรรมที่ไม่มีความรุนแรงมากนัก 
ซึ่งปัญหาที่พบโดยส่วนใหญ่คือ ประชาชนได้รับผลกระทบและความเสียหายจากการกระทำผิดของบุคคลอื่น 
เช่น ผู้เสียหายจากคดีประมาทจราจร เป็นต้น 
ซึ่งกระทรวงยุติธรรมจะให้ความช่วยเหลือแก่ประชาชนให้ได้รับความยุติธรรมอย่างเท่าเทียม 

โอกาสนี้ นายบุญลือ เขียวภักดี และนางพะยง สถิตพงสา พร้อมด้วยกลุ่มชาวนาจังหวัดชัยนาท 
ที่เป็นเหยื่ออาชญากรรมจากกระบวนการฉ้อโกงเนื่องจากขายข้าวเปลือกแล้วไม่ได้รับเงิน 
ซึ่งเหตุเกิดเมื่อปี ๒๕๕๓ ได้เข้าแสดงความขอบคุณรัฐมนตรีว่าการกระทรวงยุติธรรม 
ซึ่งกระทรวงยุติธรรมให้ความช่วยเหลือด้านกระบวนการยุติธรรมแก่กลุ่มชาวนาดังกล่าว 
โดยดำเนินการขอสนับสนุนเงินงบกลาง รายการสำรองจ่ายเพื่อกรณีฉุกเฉินหรือจำเป็น 
เพื่อเยียวยากลุ่มชาวนาจังหวัดชัยนาท รวม ๒๒๔ ราย เป็นเงินจำนวนกว่า ๑๘ ล้านบาท 
นอกจากนี้ กองทุนยุติธรรมได้อนุมัติเงินค่าจ้างทนายความเพื่อช่วยเหลือด้านคดีความทั้งคดีแพ่งและคดีอาญา 
ให้กับกลุ่มชาวนาดังกล่าวจนเป็นฝ่ายชนะคดี 

ต่อจากนั้น รัฐมนตรีว่าการกระทรวงยุติธรรม พร้อมคณะ 
ประชุมร่วมกับคณะกรรมการศูนย์ยุติธรรมชุมชนตำบลท่าข้าม และเครือข่ายยุติธรรมชุมชนในพื้นที่จังหวัดสิงห์บุรี 
เพื่อรับฟังสรุปผลการดำเนินงาน ตลอดจนปัญหา อุปสรรค 
และความต้องการของศูนย์ยุติธรรมชุมชนตำบลท่าข้าม 
เพื่อนำไปสู่การพัฒนาการให้บริการของกระทรวงยุติธรรมให้ตรงตามความต้องการของประชาชน 
และมีประสิทธิภาพมากยิ่งขึ้น 

สำหรับศูนย์ยุติธรรมชุมชนตำบลท่าข้าม ก่อตั้งขึ้นเมื่อวันที่ ๒๗ พฤศจิกายน ๒๕๕๘ 
ถือเป็นศูนย์ยุติธรรมชุมชนเข้มแข็ง โดยมีความสมบูรณ์เชิงโครงสร้างที่มีทั้งองค์การบริหารส่วนตำบล 
กำนัน ผู้ใหญ่บ้าน และองค์การปกครองส่วนท้องถิ่น ร่วมมือกันดำเนินงานตามภารกิจของศูนย์ยุติธรรมชุมชน 
ซึ่งมุ่งเน้นการสร้างการรับรู้ด้านกฎหมายให้แก่ประชาชน รวมทั้งให้บริการประชาชนในด้านการรับเรื่องร้องทุกข์ร้องเรียน 
และไกล่เกลี่ยข้อพิพาทในชุมชน ซึ่งเรื่องใดที่สามารถดำเนินการได้ศูนย์ยุติธรรมชุมชนตำบลท่าข้าม 
จะดำเนินการเองจนเรื่องยุติ แต่หากเรื่องใดไม่สามารถดำเนินการได้จะประสานงานส่งเรื่องต่อไปยัง 
สำนักงานยุติธรรมจังหวัดสิงห์บุรีดำเนินการต่อไป 

โอกาสนี้ รัฐมนตรีว่าการกระทรวงยุติธรรม ได้กล่าวขอบคุณคณะกรรมการศูนย์ยุติธรรมชุมชนท่าข้าม 
ที่ช่วยดำเนินงานเป็นผู้แทนของกระทรวงยุติธรรมในพื้นที่ในการอำนวยความยุติธรรมให้แก่ประชาชน 
ทั้งนี้ จังหวัดสิงห์บุรี ได้ดำเนินการแต่งตั้งคณะกรรมการพัฒนาการบริหารงานยุติธรรมระดับจังหวัด (กพยจ.) 
เรียบร้อยแล้ว ซึ่ง กพยจ. จะเป็นกลไกสำคัญในระดับจังหวัดที่จะขับเคลื่อนการให้บริการด้านงานยุติธรรม 
แก่ประชาชนให้เดินหน้าต่อไปได้ 
จึงขอให้ยุติธรรมจังหวัดสิงห์บุรีนำผลการประชุม กพยจ. มาถ่ายทอดสู่ศูนย์ยุติธรรมชุมชนให้ได้รับทราบด้วย 
อีกทั้งได้เน้นย้ำการทำงานร่วมกันระหว่างกำนัน ผู้ใหญ่บ้าน องค์การบริหารส่วนตำบล 
ในการนำบริการด้านงานยุติธรรมไปสู่ประชาชนในทุกพื้นที่ 

นอกจากนี้ รัฐมนตรีว่าการกระทรวงยุติธรรม พร้อมคณะ ได้เยี่ยมชมการดำเนินงานของ 
กองทุนแม่ของแผ่นดินบ้านหนองโขลง ตำบลบ้านจ่า อำเภอบางระจัน จังหวัดสิงห์บุรี 
ซึ่งเป็นศูนย์การเรียนรู้กองทุนแม่ของแผ่นดินที่มีการบริหารจัดการที่ดี 
โดยได้รับพระราชทานเงินขวัญถุงเป็นทุนเริ่มต้น จำนวน ๘,๐๐๐ บาท 
และสามารถต่อยอดเป็นเงินทุนหมุนเวียนได้จำนวน ๑๑๘,๐๐๐ บาท 
อีกทั้งได้ให้โอกาสผู้ที่เคยเสพยาเสพติดด้วยการสนับสนุนเงินทุนประกอบอาชีพ ซึ่งส่งผลให้กลุ่มคนเหล่านั้น 
มีอาชีพที่สุจริตสามารถเลี้ยงตนเอง และครอบครัวได้ อีกทั้งไม่หวนกลับไปเสพยาเสพติดอีก 

โดยรัฐมนตรีว่าการกระทรวงยุติธรรม กล่าวว่า การดำเนินงานกองทุนแม่ของแผ่นดินบ้านหนองโขลง 
ถือเป็นการดำเนินงานที่เป็นประโยชน์ต่อส่วนรวม 
โดยการนำรายได้ที่เพิ่มขึ้นมาใช้ในการป้องกันและยุติปัญหายาเสพติดในชุมชน/หมู่บ้าน 
สำหรับกองทุนแม่ของแผ่นดินบ้านหนองโขลงมีจุดแข็งคือการร่วมมือกันของเครือข่ายภาคประชาชน 
และได้รับการสนับสนุนจากภาครัฐ ซึ่งนำไปสู่เครือข่าย "ประชารัฐ" 
ซึ่งจะทำให้เกิดความยั่งยืนในการป้องกันและแก้ไขปัญหายาเสพติด 
โดยมีเป้าหมายให้การทำให้ทุกหมู่บ้าน/ชุมชน เป็นชุมชนสีขาว ปลอดจากยาเสพติดทุกประเภท 

ทั้งนี้ กระทรวงยุติธรรม มีนโยบายในการป้องกันและยุติการแพร่ระบาดยาเสพติดในระดับหมู่บ้าน/ชุมชน 
ซึ่งการลดอัตราการแพร่ระบาดยาเสพติดในระดับหมู่บ้าน/ชุมชน จะเป็นตัวชี้วัดการทำงานของสำนักงาน ป.ป.ส. 
โดยมีกองทุนแม่ของแผ่นดินเป็นกลไกสำคัญในการทำงานในระดับพื้นที่ 
ดังนั้น จึงขอให้สำนักงาน ป.ป.ส. และเครือข่ายกองทุนแม่ของแผ่นดินในพื้นที่ตำบลบ้านจ่า 
ร่วมกันพัฒนาศักยภาพกองทุนแม่ของแผ่นดินที่ยังไม่เข้มแข็งให้มีความเข้มแข็งมากยิ่งขึ้น 
เพื่อจะได้ร่วมป้องกันและแก้ไขปัญหายาเสพติดให้ประสบผลสำเร็จที่เป็นรูปธรรมต่อไป 



ที่มา : http://www.thaigov.go.th/news/contents/details/6775