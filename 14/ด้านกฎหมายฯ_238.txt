รัฐบาลไทย-ข่าวทำเนียบรัฐบาล-“ยุติธรรม” หารือแนวทางป้องกันการกระทำผิดซ้ำ ช่วยเหลือผู้กระทำผิดหลังปล่อย 







                                วันศุกร์ที่ 22 กันยายน 2560                              





    286  













   “ยุติธรรม” หารือแนวทางป้องกันการกระทำผิดซ้ำ ช่วยเหลือผู้กระทำผิดหลังปล่อย 
 

   นางกรรณิการ์ แสงทอง รองปลัดกระทรวงยุติธรรม เป็นประธานการประชุมคณะอนุกรรมการพัฒนาการบริหารงานยุติธรรมแห่งชาติ ว่าด้วยงานคุมประพฤติและยุติธรรมชุมชน 





เมื่อวันศุกร์ที่ ๒๒ กันยายน ๒๕๖๐ เวลา ๑๓.๓๐ น.
ณ ห้องประชุมกระทรวงยุติธรรม ๒ ชั้น ๘ 
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นางกรรณิการ์ แสงทอง รองปลัดกระทรวงยุติธรรม
เป็นประธานการประชุมคณะอนุกรรมการพัฒนาการบริหารงานยุติธรรมแห่งชาติ 
ว่าด้วยงานคุมประพฤติและยุติธรรมชุมชน
เพื่อพิจารณาแนวทางการติดตาม ดูแล ช่วยเหลือ 
และสงเคราะห์ผู้กระทำผิดภายหลังการปล่อย (After care)
โดยมีผู้แทนหน่วยงานที่เกี่ยวข้อง เข้าร่วมประชุมฯ

ในการนี้ รองปลัดกระทรวงยุติธรรม กล่าวว่า การติดตาม ดูแล ช่วยเหลือ 
และสงเคราะห์ผู้กระทำผิดหลังปล่อย ได้แก่ ผู้พ้นการคุมประพฤติ 
ผู้ผ่านการฟื้นฟูสมรรถภาพผู้ติดยาเสพติด ผู้ต้องโทษที่ได้รับการปล่อยตัวและได้รับการอภัยโทษ 
และเด็กและเยาวชนที่ได้รับการปล่อยตัวหลังพ้นการฝึกอบรม เป็นขั้นตอนที่มีความสำคัญ
ภายใต้ความเหมาะสมของศักยภาพและบริบทในพื้นที่ เพื่อให้กลุ่มเป้าหมายดังกล่าว
ได้รับการติดตาม ดูแล ช่วยเหลือ และสงเคราะห์ ให้สามารถดำรงชีพได้อย่างปกติสุข 
มีที่อยู่ มีอาชีพ และไม่หวนกลับไปกระทำผิดซ้ำ

ทั้งนี้ ที่ประชุมได้มีข้อเสนอถึงแนวทางในการดำเนินงานดังกล่าวว่า 
จะต้องมีการประชุมเชิงปฏิบัติการ (work shop) ร่วมกับหน่วยงานที่เกี่ยวข้อง
ในการให้ความช่วยเหลือผู้กระทำความผิดที่ได้รับการปล่อยรายพื้นที่ และรายกลุ่ม 
ซึ่งจำแนกตามประเภทของผู้กระทำความผิดหลังปล่อย
 เพื่อให้ได้แนวทางในการช่วยเหลือที่สอดคล้องกับสภาพความต้องการในแต่ละพื้นที่
ได้อย่างมีประสิทธิภาพ และสามารถอยู่ร่วมกับผู้อื่นในสังคมได้อย่างปกติสุขต่อไป



ที่มา : http://www.thaigov.go.th/news/contents/details/6899