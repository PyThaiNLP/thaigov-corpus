รัฐบาลไทย-ข่าวทำเนียบรัฐบาล-รมว.ยธ. เน้นย้ำให้ทุกส่วนราชการขับเคลื่อนงานอำนวยความยุติธรรม โดยยึด “ประชาชน” เป็นศูนย์กลาง







                                วันพฤหัสบดีที่ 5 ตุลาคม 2560                              





    336  













   รมว.ยธ. เน้นย้ำให้ทุกส่วนราชการขับเคลื่อนงานอำนวยความยุติธรรม โดยยึด “ประชาชน” เป็นศูนย์กลาง
 

   นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรมเกี่ยวกับเรื่องสืบเนื่องจากการประชุมคณะรัฐมนตรี 





เมื่อวันพุธที่ ๔ ตุลาคม ๒๕๖๐ เวลา ๐๙.๐๐ น.
ณ ห้องประชุมกระทรวงยุติธรรม ๑ ชั้น ๙ 
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ 
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม 
เป็นประธานการประชุมผู้บริหารกระทรวงยุติธรรมเกี่ยวกับเรื่องสืบเนื่องจากการประชุมคณะรัฐมนตรี

โดยรัฐมนตรีว่าการกระทรวงยุติธรรม ได้เน้นย้ำให้ทุกส่วนราชการดำเนินการในด้านต่าง ๆ ดังนี้
๑. ขอให้ทุกส่วนราชการในสังกัดกระทรวงยุติธรรมให้ความสำคัญต่อการจัดงาน
พระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช
พร้อมทั้งบูรณาการการทำงานร่วมกับศูนย์อำนวยการร่วมดูแลความปลอดภัย 
จราจรงานพระราชพิธีถวายพระเพลิงพระบรมศพ 
โดยเฉพาะด้านการติดตามสถานการณ์การข่าวและมิติเรื่องความปลอดภัยจนเสร็จสิ้นภารกิจ

๒. เพิ่มประสิทธิภาพการขับเคลื่อนงานอำนวยความยุติธรรม
พร้อมทั้งเน้นย้ำให้การทำงานยึด “ประชาชน” เป็นศูนย์กลาง
โดยขอให้ทุกส่วนราชการดูแลและช่วยเหลือประชาชนที่ไม่ได้รับความเป็นธรรมและได้รับความเดือดร้อน
จากกลุ่มผู้มีอิทธิพลหรือการเรียกรับผลประโยชน์จากเจ้าหน้าที่ของรัฐ
รวมทั้งเปิดพื้นที่ให้ประชาชนเข้ามามีส่วนร่วมโดยสามารถแจ้งเบาะแส
หรือเรื่องร้องทุกข์และร้องเรียนแล้วขอให้ทุกหน่วยงานดำเนินการช่วยเหลือ
เพื่อแก้ไขปัญหาอย่างจริงจังที่เป็นรูปธรรมต่อไป 

นอกจากนี้ ได้ขอให้มีการรณรงค์และเผยแพร่ประชาสัมพันธ์ให้ประชาชนได้รับทราบ
เกี่ยวกับเรื่อง การยกเว้นมาตรการภาษีเพื่อส่งเสริมการบริจาคเงินให้แก่กองทุนยุติธรรมภายหลังจากที่มีผลใช้บังคับ 
ทั้งนี้ เป็นแหล่งเงินทุนสำหรับช่วยเหลือประชาชนที่ได้รับความเดือดร้อน 
ให้สามารถเข้าถึงกระบวนการยุติธรรมได้อย่างเสมอภาคและเท่าเทียม



ที่มา : http://www.thaigov.go.th/news/contents/details/7184