รัฐบาลไทย-ข่าวทำเนียบรัฐบาล-"ยุติธรรม" ร่วมกับ UNICEF จัดทำแผนมาตรการพิเศษ แทนการดำเนินคดีอาญาในชั้นก่อนฟ้องของเด็กและเยาวชน







                                วันศุกร์ที่ 6 ตุลาคม 2560                              





    284  













   "ยุติธรรม" ร่วมกับ UNICEF จัดทำแผนมาตรการพิเศษ แทนการดำเนินคดีอาญาในชั้นก่อนฟ้องของเด็กและเยาวชน
 

   กระทรวงยุติธรรม ร่วมกับ UNICEF จัดทำแผนมาตรการพิเศษ แทนการดำเนินคดีอาญาในชั้นก่อนฟ้องของเด็กและเยาวชน 





เมื่อวันพฤหัสบดีที่ ๕ ตุลาคม ๒๕๖๐ เวลา ๐๙.๐๐ น. ณ โรงแรมแกรนด์ฮาเวิร์ด 
ถนนเจริญราษฎร์ กรุงเทพฯ
ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานเปิดการประชุมเชิงปฏิบัติการเพื่อประสานความร่วมมือในการจัดทำแผน
ตามมาตรการพิเศษแทนการดำเนินคดีอาญาในชั้นก่อนฟ้อง ภายใต้โครงการ "การเพิ่ม
การใช้มาตรการพิเศษแทนการดำเนินคดีอาญาในเด็กและเยาวชนที่เข้าสู่กระบวนการยุติธรรม
ระยะที่ ๒" ซึ่งกรมพินิจและคุ้มครองเด็กและเยาวชน ร่วมกับองค์การทุนเพื่อเด็ก
แห่งสหประชาชาติประจำประเทศไทย (UNICEF) จัดขึ้นระหว่างวันที่ ๕ - ๖ ตุลาคม ๒๕๖๐ 
เพื่อเสริมสร้างความรู้ ความเข้าใจแก่บุคลากรของหน่วยงานที่เกี่ยวข้อง ให้สามารถนำหลักการ
ในการใช้มาตรการพิเศษแทนการดำเนินคดีอาญาในชั้นก่อนฟ้องไปใช้อย่างมีประสิทธิภาพ
เพิ่มมากขึ้น และแลกเปลี่ยนข้อคิดเห็นเพื่อหาแนวทางปฏิบัติที่ดีในการจัดทำแผนตามมาตรการ
ดังกล่าว อันจะนำไปสู่การลดปริมาณคดีขึ้นสู่ชั้นศาล โดยมีผู้แทนจากหน่วยงานที่เกี่ยวข้อง 
กว่า ๒๕๐ คน เข้าร่วมฯ
         ในโอกาสนี้ ปลัดกระทรวงยุติธรรม ได้กล่าวปาฐกถาพิเศษ หัวข้อ "ยุติธรรมกับเด็กและ
เยาวชน" โดยมีใจความตอนหนึ่งว่า การส่งเสริมให้มีการใช้กระบวนการยุติธรรมทางเลือก 
และมาตราการอื่นๆ ที่มีจุดมุ่งหมายในการเบี่ยงเบนคดีของเด็กและเยาวชนที่กระทำผิด
ออกจากกระบวนการยุติธรรมทางอาญา ถือเป็นการคุ้มครองสิทธิและเสรีภาพของเด็กและ
เยาวชน และมอบโอกาสให้กลุ่มเยาวชนดังกล่าว ปรับเปลี่ยนพฤตินิสัย และกลับคืนสู่สังคม 
เนื่องด้วยการดำเนินคดีอาญาแบบปกติจะเป็นการสร้างตราบาปให้แก่เด็กและเยาวชน
ว่าเป็นผู้ที่กระทำความผิดมาก่อน ซึ่งเป็นการผิดต่อวัตถุประสงค์ที่ต้องการให้กลุ่มเด็กและ
เยาวชนเหล่านี้มีชีวิตที่ดี มีอนาคตที่ดี และอาศัยอยู่ในสังคมได้อย่างปกติสุขหลังจาก
ถูกปล่อยตัว ดังนั้น กฎหมายจึงควรเปิดช่องว่างให้เจ้าหน้าที่ตำรวจไม่ต้องพิจารณาส่งฟ้อง
ดำเนินคดีแก่เด็กและเยาวชนผู้กระทำความผิดที่ถูกจับกุมทุกคดี โดยให้เลือกคดีที่ไม่ใช่
ความผิดร้ายแรงเข้าสู่กระบวนการยุติธรรมเชิงสมานฉันท์ โดยสิ่งสำคัญคือ ต้องมีเครื่องมือ
และกระบวนการจัดการอย่างเหมาะสมในการแก้ไข ปรับปรุง ฟื้นฟู พัฒนาทรัพยากรมนุษย์ 
และการติดตามผล เพื่อให้เกิดการกระทำความผิดซ้ำลดลง ทั้งนี้ แผนการดำเนินงานและ
การพัฒนาเครื่องมือในการจัดการดังกล่าว จะต้องปรับเปลี่ยนให้มีความสอดคล้องกับ
สภาวการณ์ของสังคม และมีผลการสำรวจเชิงสถิติที่ชัดเจน เนื่องจากหากไม่มีการปรับเปลี่ยน
แผน วิธีการดำเนินงาน และข้อมูลเชิงสถิติที่ชัดเจน ก็จะไม่สามารถเปลี่ยนแปลงผลลัพธ์
ที่เกิดขึ้นในกระบวนการดังกล่าวได้ ซึ่งนั่นก็คือ การลดการกระทำความผิดซ้ำของเด็กและ
เยาวชนในสังคม
         สำหรับการประชุมครั้งนี้ มีการบรรยาย การเสวนา การประชุมกลุ่มย่อย และการวิพากษ์
แนวทางและทิศทางการหันเหคดีเด็กและเยาวชนในกระบวนการยุติธรรม ซึ่งเป็นการสร้าง
ความรู้ความเข้าใจให้แก่บุคลากรของหน่วนงานที่เกี่ยวข้อง เพื่อนำไปสู่การเพิ่มประสิทธิภาพ
ในการดำเนินการตามมาตรการดังกล่าวมากขึ้น



ที่มา : http://www.thaigov.go.th/news/contents/details/7207