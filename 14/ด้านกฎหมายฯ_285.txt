รัฐบาลไทย-ข่าวทำเนียบรัฐบาล-“ยุติธรรม” รับเรื่องขอความเป็นธรรมกรณีนักท่องเที่ยวชาวจีนถูกรถตู้ชนเสียชีวิต







                                วันพฤหัสบดีที่ 12 ตุลาคม 2560                              





    226  













   “ยุติธรรม” รับเรื่องขอความเป็นธรรมกรณีนักท่องเที่ยวชาวจีนถูกรถตู้ชนเสียชีวิต
 

   กระทรวงยุติธรรม รับเรื่องขอความเป็นธรรมกรณีนักท่องเที่ยวชาวจีนถูกรถตู้ชนเสียชีวิต 





ในวันพฤหัสบดีที่ ๑๒ ตุลาคม ๒๕๖๐ เวลา ๑๑.๓๐ น.
ณ บริเวณลานหน้าศูนย์บริการร่วมกระทรวงยุติธรรม ชั้น 2 
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายณรงค์ ทองคำ ทนายความ ในฐานะผู้ประสานงานทางกฎหมายของพลเมืองจีนในประเทศไทย 
นำนายจูนไหม่ เกา บิดาของนักท่องเที่ยวสาวชาวจีนซึ่งได้เช่ารถจักรยานยนต์ขับขี่ท่องเที่ยวในเมืองชะอำ
แต่ถูกรถตู้ชนขณะกำลังกลับรถ ได้รับบาดเจ็บสาหัส เมื่อวันที่ ๔ ตุลาคม ๒๕๖๐ 
โดยเข้ารับการรักษาที่โรงพยาบาลหัวหิน และได้เสียชีวิต เมื่อวันที่ ๘ ตุลาคม ๒๕๖๐ 
เข้ายื่นหนังสือร้องขอความเป็นธรรมต่อ
นายธวัชชัย ไทยเขียว รองปลัดกระทรวงยุติธรรม และโฆษกกระทรวงยุติธรรม
เพื่อขอให้กระทรวงยุติธรรมให้ความช่วยเหลือด้านการดำเนินคดี 
เนื่องจากรถตู้คู่กรณีเป็นของนักธุรกิจรายใหญ่ในพื้นที่จังหวัดเพชรบุรี
จึงเกรงว่าจะไม่ได้รับความเป็นธรรมจากการสอบสวนดำเนินคดี

ด้านโฆษกกระทรวงยุติธรรม กล่าวว่า กระทรวงยุติธรรมจะติดตามการดำเนินการในเรื่องของคดีความ
เนื่องจากขณะนี้พนักงานสอบสวนยังไม่ได้แจ้งข้อกล่าวหาแก่คู่กรณี 
ซึ่งเบื้องต้นต้องรอการแจ้งข้อกล่าวหาของเจ้าหน้าที่ตำรวจเสียก่อนจึงจะสามารถดำเนินการต่อได้
และหากมีความจำเป็นต้องดำเนินคดี กระทรวงยุติธรรม โดยกองทุนยุติธรรม 
จะให้ความช่วยเหลือด้านค่าทนายความในการดำเนินคดี 
และหากข้อเท็จจริงปรากฏว่า ผู้เสียชีวิตไม่ได้เป็นฝ่ายประมาท และไม่มีส่วนเกี่ยวข้องกับอุบัติเหตที่เกิดขึ้น
จะสามารถขอรับค่าตอบแทนผู้เสียหายตามพระราชบัญญัติค่าตอบแทนผู้เสียหายและค่าทดแทน
และค่าใช้จ่ายแก่จําเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ. ๒๕๕๙
นอกจากนี้ จะประสานงานไปยังกระทรวงสาธารณสุขเพื่อหารือในประเด็นค่าใช้จ่าย
เกี่ยวกับค่าใช้จ่ายการเก็บรักษาศพในโรงพยาบาลว่าจะสามารถให้ความช่วยเหลืออย่างไรได้บ้าง
ทั้งนี้ กระทรวงยุติธรรม พร้อมจะให้ความเป็นธรรมแก่ทุกฝ่ายทั้งชาวไทย
และชาวต่างชาติที่เดินทางเข้าประเทศไทยอย่างถูกกฎหมาย 
เพื่อให้ทุกฝ่ายได้รับความเป็นธรรมอย่างเท่าเทียม



ที่มา : http://www.thaigov.go.th/news/contents/details/7389