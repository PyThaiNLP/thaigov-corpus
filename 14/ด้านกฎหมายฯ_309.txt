รัฐบาลไทย-ข่าวทำเนียบรัฐบาล-ก.ยุติธรรม กำหนดทิศทางการพัฒนางานวิจัยในกระบวนการยุติธรรม  มุ่งสร้างความเป็นธรรมและลดความเหลื่อมล้ำในสังคม







                                วันพฤหัสบดีที่ 9 พฤศจิกายน 2560                              





    274  













   ก.ยุติธรรม กำหนดทิศทางการพัฒนางานวิจัยในกระบวนการยุติธรรม  มุ่งสร้างความเป็นธรรมและลดความเหลื่อมล้ำในสังคม
 

   ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานเปิดการประชุมเชิงปฏิบัติการเพื่อสนับสนุนการบริหารงานวิจัยของคณะกรรมการพิจารณาและประเมินผลงานวิจัยของกระทรวงยุติธรรม 





ในวันพฤหัสบดีที่ ๙ พฤศจิกายน ๒๕๖๐ เวลา ๑๓.๐๐ น.
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานเปิดการประชุมเชิงปฏิบัติการเพื่อสนับสนุนการบริหารงานวิจัย
ของคณะกรรมการพิจารณาและประเมินผลงานวิจัยของกระทรวงยุติธรรม
พร้อมบรรยายพิเศษ ในหัวข้อ “เป้าหมาย/ทิศทางการวิจัยของกระทรวงยุติธรรม”
เพื่อร่วมกำหนดเป้าหมาย/ทิศทางการวิจัยด้านการพัฒนากระบวนการยุติธรรม
ในประเด็นโจทย์วิจัยที่ต้องการพัฒนา และการบริหารจัดการงานวิจัย 
รวมถึงการนำงานวิจัยมาขับเคลื่อนเพื่อใช้เป็นกรอบในการจัดทำข้อเสนอการวิจัย
และเสนอของบประมาณ โดยมุ่งหวังที่จะนำผลผลิตหรือผลลัพธ์จากงานวิจัย
มาพัฒนากระบวนการยุติธรรมของประเทศไทยให้เกิดขึ้นอย่างเป็นรูปธรรม 
โดยมี นายวัลลภ นาคบัว ผู้อำนวยการสำนักงานกิจการยุติธรรม
พร้อมด้วยผู้ทรงคุณวุฒิด้านการวิจัย นักวิจัย ตลอดจนเจ้าหน้าที่ที่เกี่ยวข้องกับงานวิจัยในกระบวนการยุติธรรม เข้าร่วมฯ 
ณ วิทยาลัยกิจการยุติธรรม สำนักงานกิจการยุติธรรม อาคารรัฐประศาสนภักดี 
ทั้งนี้ กำหนดจัดขึ้นในระหว่างวันที่ ๙ – ๑๑ พฤศจิกายน ๒๕๖๐ 

โอกาสนี้ ปลัดกระทรวงยุติธรรม กล่าวว่า การจัดประชุมครั้งนี้
เพื่อเป็นการแลกเปลี่ยนความคิดเห็นและข้อเสนอแนะเกี่ยวกับนโยบายด้านการวิจัยร่วมกัน 
เพื่อนำไปสู่การพัฒนางานวิจัยและการพัฒนาบุคลากรเครือข่ายนักวิจัยในกระบวนการยุติธรรม 
ให้สามารถเชื่อมโยงการดำเนินงานร่วมกันได้ โดยเห็นว่าการวิจัยจะประสบผลสำเร็จได้ 
สิ่งสำคัญคือนักวิจัยจะต้องตั้งคำถามเพื่อหาคำตอบเกี่ยวกับการปฏิบัติงานที่ดำเนินการอยู่
เพื่อสร้างกลไกในการพัฒนางานให้มีประสิทธิภาพและเกิดประสิทธิผลสูงสุด 
จึงขอให้การประชุมเชิงปฏิบัติการในครั้งนี้ กำหนดเป้าหมายและกรอบการพัฒนากระบวนการยุติธรรม 
เพื่อมุ่งสร้างความเป็นธรรมและลดความเหลื่อมล้ำในสังคมต่อไป  



ที่มา : http://www.thaigov.go.th/news/contents/details/7952