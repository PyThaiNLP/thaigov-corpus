รัฐบาลไทย-ข่าวทำเนียบรัฐบาล-รมว.ยธ. เน้นย้ำการดำเนินงานด้านการอำนวยความยุติธรรมแก่ประชาชน







                                วันพฤหัสบดีที่ 16 พฤศจิกายน 2560                              





    328  













   รมว.ยธ. เน้นย้ำการดำเนินงานด้านการอำนวยความยุติธรรมแก่ประชาชน
 

   นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรมเกี่ยวกับเรื่องสืบเนื่องจากการประชุมคณะรัฐมนตรี 





ในวันพุธที่ ๑๕ พฤศจิกายน ๒๕๖๐ เวลา 14.00 น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ 
ศูนย์ราชการเฉลิมพระเกียรติฯ
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
เป็นประธานการประชุมผู้บริหารกระทรวงยุติธรรมเกี่ยวกับ
เรื่องสืบเนื่องจากการประชุมคณะรัฐมนตรี
ซึ่งมีหัวหน้าส่วนราชการในสังกัดกระทรวงยุติธรรม เข้าร่วมประชุม

โดยรัฐมนตรีว่าการกระทรวงยุติธรรม ได้เน้นย้ำการดำเนินงานในด้านต่าง ๆ ดังนี้
๑. ขอให้ส่วนราชการในสังกัดกระทรวงยุติธรรม ประกอบด้วย กรมคุมประพฤติ 
กรมพินิจและคุ้มครองเด็กและเยาวชน กรมราชทัณฑ์ และสำนักงาน ป.ป.ส. 
สนับสนุนการดำเนินงานตามโครงการ TO BE NUMBER ONE ที่เกี่ยวข้องกับ
การป้องกันและแก้ไขปัญหายาเสพติดในกลุ่มเป้าหมายซึ่งเป็นผู้ถูกคุมความประพฤติ 
เด็กและเยาวชนในสถานพินิจและคุ้มครองเด็กและเยาวชน รวมทั้งกลุ่มผู้ต้องขังภายในเรือนจำ 
๒. กระทรวงยุติธรรมร่วมมือกับกระทรวงสาธารณสุข โดยกำหนดเป้าหมายเพื่อสร้างสุขภาวะที่ดี 
และป้องกันการแพร่ระบาดของวัณโรคในเรือนจำอย่างต่อเนื่อง
๓. ขอให้ส่วนราชการที่เกี่ยวข้อง ดำเนินการตามนโยบายรัฐบาลที่ได้ให้ความสำคัญกับการดำเนินงาน
เพื่อแก้ไขปัญหาการค้ามนุษย์ แรงงานข้ามชาติ ทั้งในส่วนของการปรับปรุงกฎหมายที่เกี่ยวข้อง 
การสร้างการรับรู้ให้กับหน่วยงานที่เกี่ยวข้อง รวมถึงประชาชน โดยกระทรวงยุติธรรม
มีภารกิจทั้งในส่วนของการติดตามคดีสำคัญ และการดำเนินการทางวินัย
และการดำเนินคดีกับเจ้าหน้าที่ของรัฐมิให้เกี่ยวข้องกับการค้ามนุษย์ 
เพื่อผลักดันให้สถานการณ์การค้ามนุษย์ในประเทศไทยอยู่ในสถานะที่ดีขึ้น 
๔. ให้ทุกส่วนราชการ เตรียมการลงพื้นที่เพื่ออำนวยความยุติธรรมให้กับประชาชนในระดับพื้นที่ 
ภายใต้โครงการยุติธรรมสู่หมู่บ้าน นำบริการรัฐสู่ประชาชนอย่างต่อเนื่อง 
ทั้งนี้ ครั้งต่อไปกำหนดลงพื้นที่จังหวัดสตูล ระหว่างวันที่ 26-27 พฤศจิกายน 2560 
๕. ให้กรมคุ้มครองสิทธิและเสรีภาพ ดำเนินการเชิงรุกในการลงพื้นที่
เพื่อให้คำปรึกษาด้านกฎหมายแก่ประชาชนที่ได้รับความเดือดร้อนด้านกระบวนการยุติธรรม 
โดยเฉพาะการให้ความช่วยเหลือ ให้คำปรึกษาและแนะนำเหยื่ออาชญากรรม (Victim Screen) 
รวมทั้งการแจ้งสิทธิต่างๆ แก่ครอบครัวหรือญาติของผู้เสียหายในกระบวนการยุติธรรม 
อาทิ การช่วยเหลือตาม พ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ.2544 
และที่แก้ไขเพิ่มเติม (ฉบับที่ 2) พ.ศ.2559 รวมทั้งสิทธิอื่นๆ ในกระบวนการยุติธรรม 



ที่มา : http://www.thaigov.go.th/news/contents/details/8106