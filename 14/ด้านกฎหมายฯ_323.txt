รัฐบาลไทย-ข่าวทำเนียบรัฐบาล-“ปลัดกระทรวงยุติธรรม” รับเรื่องร้องเรียนกรณีขอให้ตรวจสอบการดำเนินการขอรื้อฟื้นคดีครูจอมทรัพย์







                                วันอังคารที่ 21 พฤศจิกายน 2560                              





    251  













   “ปลัดกระทรวงยุติธรรม” รับเรื่องร้องเรียนกรณีขอให้ตรวจสอบการดำเนินการขอรื้อฟื้นคดีครูจอมทรัพย์
 

   ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม รับเรื่องจากนายอัจฉริยะ เรืองรัตนพงศ์ ประธานชมรมช่วยเหลือเหยื่ออาชญากรรม 






ในวันอังคารที่ ๒๑ พฤศจิกายน 2560 เวลา 09.00 น.
ณ บริเวณด้านหน้าศูนย์บริการร่วมกระทรวงยุติธรรม ชั้น ๒
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
รับเรื่องจากนายอัจฉริยะ เรืองรัตนพงศ์ ประธานชมรมช่วยเหลือเหยื่ออาชญากรรม
เพื่อขอให้กระทรวงยุติธรรมดำเนินการตรวจสอบ
คดีนางจอมทรัพย์ แสนเมืองโคตร อดีตข้าราชการครูจังหวัดสกลนคร
ที่ขอรื้อฟื้นคดีขับรถโดยประมาทเป็นเหตุให้ผู้อื่นเสียชีวิตเมื่อปี พ.ศ. 2548
เนื่องจากเห็นว่าคดีดังกล่าวมีการกระทำความผิดเป็นขบวนการ
ทั้งเรื่องการรับจ้างติดคุกแทนและการรื้อฟื้นคดี
รวมทั้งการดำเนินการช่วยเหลือและตรวจสอบข้อเท็จจริง
ในกรณีที่พยานในคดีนี้ระบุว่าเจ้าหน้าที่กระทำการปลอมแปลงเอกสารอันเป็นเท็จ
ซึ่งถือเป็นการก่อให้เกิดความเสียหายต่อกระบวนการยุติธรรมอย่างร้ายแรง

โอกาสนี้ ปลัดกระทรวงยุติธรรม กล่าวว่า ขณะนี้ได้แต่งตั้งคณะกรรมการ
เพื่อดำเนินการตรวจสอบเรื่องดังกล่าวตามข้อเท็จจริงภายในกรอบระยะเวลาการดำเนินการ 30 วัน
พร้อมทั้งกล่าวถึงการปรับระบบการรับเรื่องร้องทุกข์ของกระทรวงยุติธรรม
โดยมีศูนย์บริการร่วมกระทรวงยุติธรรมเป็นศูนย์กลางกระจายข้อมูล
ไปยังหน่วยงานในสังกัดกระทรวงยุติธรรม
เช่น หากเป็นการรื้อฟื้นคดีด้านกฎหมายจะมีกรมคุ้มครองสิทธิและเสรีภาพรับผิดชอบ
หากเป็นเรื่องการกล่าวหาเจ้าหน้าที่จะมีกองการเจ้าหน้าที่รับผิดชอบ
หรือในส่วนของการดำเนินการในคดีต่าง ๆ จะมีกรมสอบสวนคดีพิเศษรับผิดชอบ
ดังนั้น การตรวจสอบข้อเท็จจริงของกระทรวงยุติธรรมจะมีกลไกหลายส่วนเข้ามาเกี่ยวข้อง
โดยมีเป้าหมายเดียวกันเพื่อทำให้การดูแลและช่วยเหลือประชาชนทุกฝ่ายที่ได้รับความเดือดร้อน
ดำเนินไปด้วยความเป็นธรรมและเท่าเทียม



ที่มา : http://www.thaigov.go.th/news/contents/details/8262