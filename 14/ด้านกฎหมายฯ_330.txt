รัฐบาลไทย-ข่าวทำเนียบรัฐบาล-ก.ยุติธรรม ลงพื้นที่นำบริการด้านงานยุติธรรมสู่พี่น้องประชาชนชาวจังหวัดสตูล







                                วันอังคารที่ 28 พฤศจิกายน 2560                              





    214  













   ก.ยุติธรรม ลงพื้นที่นำบริการด้านงานยุติธรรมสู่พี่น้องประชาชนชาวจังหวัดสตูล
 

   กระทรวงยุติธรรม ลงพื้นที่นำบริการด้านงานยุติธรรมสู่พี่น้องประชาชนชาวจังหวัดสตูล 





ในวันจันทร์ที่ ๒๗ พฤศจิกายน ๒๕๖๐ เวลา ๑๑.๐๐ น.
ศาสตราจารย์พิเศษวิศิษฏ์  วิศิษฏ์สรอรรถ ปลัดกระทรวงยุติธรรม
เป็นประธานเปิดโครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๒
ประจำปีงบประมาณ พ.ศ. ๒๕๖๑ โดยมีนายจารุวัฒน์ เกลี้ยงเกลา รองผู้ว่าราชการจังหวัดสตูล
คณะผู้บริหารกระทรวงยุติธรรม และพี่น้องประชาชนชาวจังหวัดสตูล เข้าร่วมฯ
ณ ศูนย์ยุติธรรมชุมชนอำเภอท่าแพ ที่ว่าการอำเภอท่าแพ จังหวัดสตูล
 
ปลัดกระทรวงยุติธรรม กล่าวว่า กระทรวงยุติธรรมมีเป้าหมายในการลดปัญหาความไม่เป็นธรรม
ที่เกิดขึ้นในสังคม โดยมีสำนักงานยุติธรรมจังหวัด เป็นหน่วยงานให้บริการด้านงานยุติธรรมแก่ประชาชนในระดับพื้นที่ อาทิ บริการให้คำปรึกษาด้านกฎหมาย โดยคลินิกยุติธรรม การไกล่เกลี่ยข้อพิพาทในชุมชน การขอรับความช่วยเหลือจากกองทุนยุติธรรมในการดำเนินคดี        การขอปล่อยชั่วคราวผู้ต้องหาหรือจำเลย การถูกละเมิดสิทธิมนุษยชนและการให้ความรู้ทางกฎหมายแก่ประชาชน
การขอรับเงินค่าตอบแทนผู้เสียหาย และค่าทดแทน และค่าใช้จ่ายแก่จำเลยในคดีอาญา เป็นต้น
อีกทั้งยังมีเครือข่ายยุติธรรมชุมชนเป็นกลไกเชื่อมโยงระหว่างกระทรวงยุติธรรมและประชาชนในชุมชนให้เข้าถึงบริการด้านงานยุติธรรมของหน่วยงานในสังกัดกระทรวงยุติธรรมได้อย่างสะดวกและทั่วถึง
นอกจากนี้ กระทรวงยุติธรรมได้บูรณาการการทำงานร่วมกับจังหวัด และท้องถิ่น เพื่อเป็นเฟืองจักรสำคัญ
ในการส่งเสริมให้พี่น้องประชาชนสามารถเข้าถึงความเป็นธรรมต่อไป
 
ต่อจากนั้น เวลา ๑๓.๐๐ น. ปลัดกระทรวงยุติธรรม และคณะ ได้เยี่ยมเยียนและพบปะพี่น้องประชาชน
ณ กองทุนแม่ของแผ่นดินบ้านสวนเทศ ณ วัดสวนเทศ ตำบลแป-ระ อำเภอท่าแพ จังหวัดสตูล
 
สำหรับกองทุนแม่ของแผ่นดินบ้านสวนเทศ ได้รับพระราชทานเงินขวัญถุงกองทุนแม่ของแผ่นดิน เมื่อปี ๒๕๕๘ และได้ดำเนินงานด้านการป้องกันและปราบปรามยาเสพติดในชุมชน โดยการให้ความรู้เกี่ยวกับโทษภัย
ของยาเสพติดแก่เด็กและเยาวชน การจัดกิจกรรมส่งเสริมเชิงสร้างสรรค์ให้แก่เยาวชนกลุ่มเสี่ยง
อาทิ กิจกรรมกีฬาต้านยาเสพติด การรำมโนราห์ เป็นต้น อีกทั้งการส่งเสริมให้สมาชิกในชุมชน
ดำเนินชีวิตตามหลักปรัชญาเศรษฐกิจพอเพียง
นอกจากนี้ ได้มีการค้นหาและสำรวจผู้เสพยาเสพติด เพื่อให้เข้ารับการบำบัด และมีกลไกการติดตาม
ผู้ผ่านการบำบัดยาเสพติด โดยส่งเสริมการประกอบอาชีพ เพื่อให้สามารถประกอบอาชีพเลี้ยงตนเองได้
และไม่หวนกลับไปยุ่งเกี่ยวกับยาเสพติดอีก ซึ่งการดำเนินการดังกล่าวก่อให้เกิดความร่วมมือ
และความสามัคคีในชุมชนพหุวัฒนธรรม ทั้งนี้ กองทุนแม่ของแผ่นดินบ้านสวนเทศ 
ได้รับรางวัลรองชนะเลิศอันดับ ๒ รางวัลหมู่บ้านกองทุนแม่ของแผ่นดิน ในระดับจังหวัด ประจำปี ๒๕๖๐
 
โดยปลัดกระทรวงยุติธรรม กล่าวว่า กองทุนแม่ของแผ่นดินบ้านสวนเทศ ถือเป็นกองทุนฯ
ที่มีการบริหารจัดการที่ดี และมีการสร้างกลไกป้องกันปัญหายาเสพติดจากภายในชุมชน
โดยเฉพาะในกลุ่มเด็กและเยาวชนผ่านการดำเนินกิจกรรมต่างๆ ในเชิงสร้างสรรค์
รวมทั้งการส่งเสริมสร้างอาชีพให้แก่สมาชิกในชุมชน
เพื่อให้ชุมชนมีความเข้มแข็งและปลอดภัยจากยาเสพติด
 



ที่มา : http://www.thaigov.go.th/news/contents/details/8404