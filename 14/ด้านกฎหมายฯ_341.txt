รัฐบาลไทย-ข่าวทำเนียบรัฐบาล-ก.ยุติธรรม เปิดเวทีทบทวนความเหมาะสมของกฎหมาย เร่งรัดการปฏิบัติตามพระราชกฤษฎีกาการทบทวนความเหมาะสมของกฎหมาย พ.ศ. ๒๕๕๘







                                วันจันทร์ที่ 18 ธันวาคม 2560                              





    131  













   ก.ยุติธรรม เปิดเวทีทบทวนความเหมาะสมของกฎหมาย เร่งรัดการปฏิบัติตามพระราชกฤษฎีกาการทบทวนความเหมาะสมของกฎหมาย พ.ศ. ๒๕๕๘
 

   โครงการประชุมสัมมนาเชิงปฏิบัติการเพื่อเร่งรัดการปฏิบัติตามพระราชกฤษฎีกาการทบทวนความเหมาะสมของกฎหมาย พ.ศ. ๒๕๕๘ 





      ในวันจันทร์ที่ ๑๘ ธันวาคม ๒๕๖๐ เวลา ๐๙.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม มอบหมายให้ นายวัลลภ นาคบัว ผู้อำนวยการสำนักงานกิจการยุติธรรมเป็นประธานเปิดโครงการประชุมสัมมนาเชิงปฏิบัติการเพื่อเร่งรัดการปฏิบัติตามพระราชกฤษฎีกาการทบทวนความเหมาะสมของกฎหมาย พ.ศ. ๒๕๕๘ เพื่อให้เจ้าหน้าที่ผู้ปฏิบัติงานด้านกฎหมายของส่วนราชการในสังกัดกระทรวงยุติธรรมมีความรู้ ความเข้าใจเกี่ยวกับหลักเกณฑ์ ขั้นตอน และวิธีการตามที่กำหนดไว้ในพระราชกฤษฎีกาการทบทวนความเหมาะสมของกฎหมาย พ.ศ. ๒๕๕๘ และตระหนักถึงความสำคัญในการดำเนินการเพื่อเร่งรัดการปฏิบัติตามพระราชกฤษฎีกาการทบทวนความเหมาะสมของกฎหมาย พ.ศ. ๒๕๕๘ ให้เกิดผลสัมฤทธิ์ตามกรอบระยะเวลาที่กำหนด
      โอกาสนี้ ผู้อำนวยการสำนักงานกิจการยุติธรรม เน้นย้ำให้ผู้เข้าร่วมการประชุมสัมมนาร่วมกันทบทวนพิจารณากฎหมายของแต่ละส่วนราชการว่ากฎหมายใดบ้างที่ควรทบทวน โดยให้คำนึงถึงประเด็นต่างๆ อาทิ มีเหตุผลหรือความจำเป็นที่จะต้องกำหนดให้มีกฎหมายนั้นบังคับต่อหรือไม่ หรือสมควรมีการปรับปรุงแก้ไขอย่างไร ทั้งนี้เพื่อลดผลกระทบและภาระต่อประชาชนที่เกิดจากการบังคับใช้กฎหมาย และสอดคล้องกับสภาวะการณ์ปัจจุบัน พันธกรณีระหว่างประเทศที่ประเทศไทยต้องปฏิบัติตาม รวมถึงจัดทำคำแปลกฎหมายเป็นภาษาอังกฤษและจัดทำเป็นข้อความภาพอินโฟกราฟิก เพื่อเสริมสร้างความรู้ความเข้าใจแก่ประชาชนให้สามารถเข้าถึงข้อมูลได้ง่ายมากยิ่งขึ้น โดยมี นางสาวรวิวรรณ จตุรพิธพร ผู้อำนวยการสำนักกฎหมาย สำนักงานปลัดกระทรวงยุติธรรมพร้อมด้วยผู้ปฏิบัติงานด้านกฎหมายของสำนักงานปลัดกระทรวงยุติธรรม และส่วนราชการในสังกัดกระทรวงยุติธรรม รวมถึงผู้ที่เกี่ยวข้อง เข้าร่วมฯ ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ สำหรับโครงการดังกล่าว ได้กำหนดจัดขึ้นในระหว่างวันที่ ๑๘ – ๑๙ ธันวาคม ๒๕๖๐ ณ บ้านทิพย์สวนทองรีสอร์ท จังหวัดสมุทรสงคราม



ที่มา : http://www.thaigov.go.th/news/contents/details/8834