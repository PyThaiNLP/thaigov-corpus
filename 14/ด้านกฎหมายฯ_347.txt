รัฐบาลไทย-ข่าวทำเนียบรัฐบาล-ยธ. ลงพื้นที่บูรณาการการอำนวยความยุติธรรมให้แก่ประชาชนในพื้นที่ จ.อุตรดิตถ์ 







                                วันจันทร์ที่ 25 ธันวาคม 2560                              





    148  













   ยธ. ลงพื้นที่บูรณาการการอำนวยความยุติธรรมให้แก่ประชาชนในพื้นที่ จ.อุตรดิตถ์ 
 

   พลอากาศเอกประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม ได้มอบหมายให้พลตำรวจโท วรศักดิ์ นพสิทธิพร ผู้ช่วยรัฐมนตรีประจำสำนักนายกรัฐมนตรี พร้อมคณะ ลงพื้นที่จังหวัดอุตรดิตถ์  





ในวันจันทร์ที่ ๒๕ ธันวาคม ๒๕๖๐ เวลา ๑๐.๐๐ น. 
พลอากาศเอกประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม 
ได้มอบหมายให้พลตำรวจโท วรศักดิ์ นพสิทธิพร ผู้ช่วยรัฐมนตรีประจำสำนักนายกรัฐมนตรี พร้อมคณะ 
ลงพื้นที่จังหวัดอุตรดิตถ์ เพื่อตรวจเยี่ยมการทำงานบูรณาการร่วมกัน
ระหว่างหน่วยงานสังกัดกระทรวงยุติธรรมและหน่วยงานในจังหวัดอุตรดิตถ์ 
ณ ศูนย์ดำรงธรรมจังหวัดอุตรดิตถ์ 
ต่อจากนั้น ได้ตรวจเยี่ยมศูนย์ยุติธรรมชุมชน เทศบาลตำบลพระเสด็จ 
อำเภอลับแล จังหวัดอุตรดิตถ์ ซึ่งเป็นศูนย์ยุติธรรมชุมชนนำร่อง 
จากศูนย์ยุติธรรมในจังหวัดอุตรดิตถ์ จำนวน ๗๙ แห่ง 

ผู้ช่วยรัฐมนตรีประจำสำนักนายกรัฐมนตรี กล่าวว่า การลงพื้นที่จังหวัดอุตรดิตถ์ในครั้งนี้ 
เพื่อรับฟังผลดำเนินงานและแนวทางในการอำนวยความยุติธรรมให้แก่ประชาชน
ในพื้นที่จังหวัดอุตรดิตถ์ของหน่วยงานในสังกัดกระทรวงยุติธรมในการช่วยเหลือ
ประชาชนที่ได้รับความเดือดร้อน หรือไม่ได้รับความเป็นธรรมให้สามารถ
เข้าถึงความยุติธรรมได้สะดวก รวดเร็ว ทั่วถึงและเป็นธรรม  
ตามแนวทางการดำเนินงานที่สอดคล้องกับยุทธศาสตร์กระทรวงยุติธรรม 
๖ ด้านใน ๕ เรื่องสำคัญ คือ ๑.การอำนวยความยุติธรรม ๒.การลดความเหลื่อมล้ำ 
๓. การขจัดความทุกข์ยาก ๔.การสร้างประชาสามัคคี  และ๕.การคืนคนดีสู่สังคม 

จากการลงพื้นที่ในครั้งนี้ พบว่า ประชาชนในพื้นที่ส่วนใหญ่มีปัญหาการไม่รู้กฎหมาย 
ส่งผลให้ไม่สามารถเข้าถึงความยุติธรรม โดยที่ผ่านมากระทรวงยุติธรรม 
โดยสำนักงานยุติธรรมจังหวัดอุตรดิตถ์ ได้บูรณาการร่วมกับศูนย์ดำรงธรรมจังหวัดอุตรดิตถ์ 
ในการให้ความรู้ด้านกฎหมาย การจัดส่งเจ้าหน้าที่มาประจำ ณ ศูนย์ดำรงธรรมจังหวัด 
เพื่อให้บริการปรึกษาปัญหาด้านกฎหมาย การรับเรื่องร้องเรียน ร้องทุกข์ 
นอกจากนี้ ได้ขับเคลื่อนกลไกการดำเนินงานร่วมกับศูนย์ยุติธรรมชุมชน 
และเครือข่ายยุติธรรมชุมชน เพื่อไกล่เกลี่ยข้อพิพาทในชุมชน 

สำหรับการดำเนินงานของกระทรวงยุติธรรมในด้านการอำนวยความยุติธรรม 
เพื่อลดความเหลื่อมล้ำในอนาคต จะมุ่งให้ประชาชนเข้าถึงความยุติธรรม 
และเป็นเครือข่ายในการแก้ไขปัญหาความไม่เป็นธรรมที่เกิดขึ้น 
โดยสร้างการรับรู้เกี่ยวกับเรื่องกฎหมายและกระบวนการยุติธรรม สิทธิและเสรีภาพ 
รวมทั้งพัฒนาประชาชนให้เป็นเครือข่ายในการปกป้องตัวเองไม่ให้ตกเป็นเหยื่อ 
และแก้ไขปัญหาความไม่เป็นธรรมในชุมชน ผ่านกลไกคณะกรรมการ
พัฒนาการบริหารงานยุติธรรมระดับจังหวัด (กพยจ.) สำนักงานยุติธรรมจังหวัด (สยจ.) 
และศูนย์ยุติธรรมชุมชน (ศยช.) เพื่อนำไปสู่ความสงบเรียบร้อยในชุมชนและสังคม 
อย่างมั่นคง มั่งคั่ง และยั่งยืนต่อไป 

โอกาสนี้ ผู้ช่วยรัฐมนตรีประจำสำนักนายกรัฐมนตรี พร้อมคณะผู้บริหาร
กระทรวงดิจิทัลเพื่อเศรษฐกิจและสังคม ตรวจเยี่ยมการดำเนินงาน
จุดติดตั้งเน็ตประชารัฐบ้านทุ่งสวรรค์ อ.ลับแล จ.อุตรดิตถ์ อีกด้วย



ที่มา : http://www.thaigov.go.th/news/contents/details/8996