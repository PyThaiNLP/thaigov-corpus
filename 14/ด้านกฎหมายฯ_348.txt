รัฐบาลไทย-ข่าวทำเนียบรัฐบาล-สมเด็จพระเทพรัตนราชสุดาฯ สยามบรมราชกุมารี  ทรงเปิด “ห้องสมุดพร้อมปัญญา” ณ เรือนจำกลางสมุทรปราการ







                                วันอังคารที่ 26 ธันวาคม 2560                              





    175  













   สมเด็จพระเทพรัตนราชสุดาฯ สยามบรมราชกุมารี  ทรงเปิด “ห้องสมุดพร้อมปัญญา” ณ เรือนจำกลางสมุทรปราการ
 

   สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด "ห้องสมุดพร้อมปัญญา"  





ในวันจันทร์ที่ ๒๕ ธันวาคม ๒๕๖๐ เวลา ๐๙.๐๐ น.
สมเด็จพระเทพรัตนราชสุดาฯ สยามบรมราชกุมารี 
เสด็จพระราชดำเนินทรงเปิด "ห้องสมุดพร้อมปัญญา" 
โดยมี พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม 
ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงยุติธรรม
พันตำรวจเอก ณรัชต์ เศวตนันทน์ อธิบดีกรมราชทัณฑ์
พร้อมด้วยผู้บริหาร ข้าราชการ และเจ้าหน้าที่กรมราชทัณฑ์ ตลอดจนผู้เกี่ยวข้อง เฝ้ารับเสด็จ
ณ เรือนจำกลางสมุทรปราการ อำเภอบางบ่อ จังหวัดสมุทรปราการ

รัฐมนตรีว่าการกระทรวงยุติธรรม ได้กราบบังคมทูลรายงานการดำเนินงาน
ของเรือนจำกลางสมุทรปราการ และห้องสมุดพร้อมปัญญาว่า เรือนจำกลางสมุทรปราการ 
เป็นเรือนจำที่มีอำนาจการควบคุมผู้ที่ได้รับโทษตามคำพิพากษาจำคุกไม่เกิน ๓๐ ปี 
ปัจจุบันมีผู้ต้องขัง จำนวนทั้งสิ้น ๖,๖๕๐ คน มีอัตรากำลังเจ้าหน้าที่ จำนวนทั้งสิ้น ๑๖๒ คน 
มีภารกิจหลักด้านการควบคุมและการแก้ไขพัฒนาพฤตินิสัยผู้ต้องขัง
โดยใช้กระบวนการที่หลากหลาย อาทิ การจัดการศึกษาตั้งแต่ระดับผู้ไม่รู้หนังสือ
จนถึงระดับอุดมศึกษา การพัฒนาจิตใจตามหลักศาสนา การฝึกระเบียบวินัย
กิจกรรมส่งเสริมการเรียนรู้ตามความสนใจของผู้ต้องขัง ฯลฯ

สำหรับห้องสมุดพร้อมปัญญา เรือนจำกลางสมุทรปราการ มีระบบการจัดการสื่อสารสนเทศ
โดยใช้โปรแกรมห้องสมุดอัตโนมัติ การใช้คอมพิวเตอร์ระบบหน้าจอสัมผัส
การจัดทำเอกสารแนะนำหนังสือผ่าน Photo Application และการให้บริการห้องสมุดเคลื่อนที่
โดยนำหนังสือเข้าไปให้บริการหมุนเวียนแต่ละแดน ตลอดจนการขับเคลื่อนการเรียนรู้
เพื่อให้ห้องสมุดมีชีวิตด้วยกิจกรรมพัฒนาผู้ต้องขัง เช่น กิจกรรมเรือนจำ เรือนธรรม
กิจกรรมด้านอาชีพ การทำอาหาร ขนมไทยและเครื่องอื่น เป็นต้น
ซึ่งได้รับความร่วมมือจากหน่วยงานทั้งภาครัฐและเอกชน 
ตลอดจนองค์กร วิทยากรอิสระเข้าจัดการศึกษาอบรมให้กับผู้ต้องขัง



ที่มา : http://www.thaigov.go.th/news/contents/details/9001