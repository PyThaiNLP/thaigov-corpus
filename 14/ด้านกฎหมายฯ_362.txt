รัฐบาลไทย-ข่าวทำเนียบรัฐบาล-“ยุติธรรม” เป็นเจ้าภาพจัดประชุมคณะหัวหน้าส่วนราชการระดับกระทรวงหรือเทียบเท่า ครั้งที่ ๑/๒๕๖๑  มุ่งลดความเหลื่อมล้ำ สร้างความเท่าเทียมในการเข้าถึงความเป็นธรรมของประชาชน







                                วันศุกร์ที่ 5 มกราคม 2561                              





    194  













   “ยุติธรรม” เป็นเจ้าภาพจัดประชุมคณะหัวหน้าส่วนราชการระดับกระทรวงหรือเทียบเท่า ครั้งที่ ๑/๒๕๖๑  มุ่งลดความเหลื่อมล้ำ สร้างความเท่าเทียมในการเข้าถึงความเป็นธรรมของประชาชน
 

   พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ ๑/๒๕๖๑ 





ในวันศุกร์ที่ ๕ มกราคม ๒๕๖๑ เวลา ๐๙.๓๐ น.
พลเอก ประยุทธ์ จันทร์โอชา นายกรัฐมนตรี
เป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ ๑/๒๕๖๑
โดยมี พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม 
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม 
คณะผู้บริหารของกระทรวงยุติธรรม ให้การต้อนรับ 
พร้อมด้วยหัวหน้าส่วนราชการระดับกระทรวงหรือเทียบเท่า และผู้ที่เกี่ยวข้อง เข้าร่วมประชุม
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ

โอกาสนี้ ปลัดกระทรวงยุติธรรม ได้นำเสนอแผนงานสำคัญของกระทรวงยุติธรรมต่อที่ประชุมฯ ได้แก่ 
๑. แผนงานการจัดทำการวิเคราะห์ข้อมูลขนาดใหญ่ (Big Data) ในการวิเคราะห์ปัญหาการกระทำผิดซ้ำ
ของผู้ต้องขัง และผู้กระทำผิดที่เป็นเด็กและเยาวชน โดยเชื่อมโยงข้อมูลร่วมกับสำนักงานตำรวจแห่งชาติ
เพื่อสร้างกลไกการลดการกระทำผิดซ้ำของผู้ต้องขังแต่ละคนให้ชัดเจนยิ่งขึ้น 
โดยแผนระยะยาวใน ๓ ปี ได้ตั้งเป้าหมายที่จะลดการก่ออาชญากรรมซ้ำลงให้ได้ ๑๐% 
๒. แผนงานการอำนวยความยุติธรรมเพื่อลดความเหลื่อมล้ำให้แก่ประชาชน
โดยการประสานความร่วมมือกับกระทรวงมหาดไทย ผ่านกลไกคณะกรรมการพัฒนาการบริหารงานยุติธรรมระดับจังหวัด (กพยจ.) 
สำนักงานยุติธรรมจังหวัด (สยจ.) และศูนย์ยุติธรรมชุมชน (ศยช.)
เพื่อให้ประชาชนได้รับบริการด้านงานยุติธรรมอย่างทั่วถึง และเท่าเทียม

ทั้งนี้ นายกรัฐมนตรี ได้เน้นย้ำให้ทุกส่วนราชการดำเนินการ ดังนี้
๑. การทำงานเชิงบูรณาการเพื่อให้เกิดการปฏิรูปตามยุทธศาสตร์ชาติและสอดคล้องกับการขับเคลื่อน
นโยบายของรัฐบาล โดยทำงานควบคู่กับคณะกรรมการยุทธศาสตร์ชาติ คณะกรรมการปฏิรูปประเทศ
๒. เร่งรัดขับเคลื่อนการดำเนินงานในเรื่องการจัดการข้อมูลขนาดใหญ่ (Big Data) ให้เกิดผลเป็นรูปธรรมมากยิ่งขึ้น
๓. การขับเคลื่อนการดำเนินงานตามแผนพัฒนาระดับภาค ๖ ภาค การพัฒนาระดับจังหวัด กลุ่มจังหวัด 
และท้องถิ่นให้สัมฤทธิ์ผลโดยเร็ว 
๔. การปฏิรูประบบราชการ โดยการเปลี่ยนแปลง ปรับปรุง ระบบการบริหารราชการแผ่นดิน 
และการพัฒนาบุคลากร เพื่อให้มีความพร้อมรองรับการปฏิบัติงานตามกรอบยุทธศาสตร์ชาติ
และการปฏิรูปประเทศ โดยมอบหมายตัวชี้วัดให้แก่หัวหน้าส่วนราชการในการเร่งรัดงานสำคัญ
เพื่อนำนโยบายสู่ประชาชนโดยเร็ว โดยใช้กลไกการทำงานในรูปแบบประชารัฐ
รวมทั้งการแก้ไขปัญหาความยากจน โดยทุกกระทรวงจะต้องมีแนวปฏิบัติในการแก้ไขปัญหาความยากจน
ให้แก่ประชาชนผู้มีรายได้น้อย



ที่มา : http://www.thaigov.go.th/news/contents/details/9215