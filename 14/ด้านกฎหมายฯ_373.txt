รัฐบาลไทย-ข่าวทำเนียบรัฐบาล-“ยุติธรรม” ลงพื้นที่สร้างการรับรู้ด้านงานยุติธรรม สู่ประชาชนในพื้นที่ จ.ปัตตานี







                                วันจันทร์ที่ 15 มกราคม 2561                              





    112  













   “ยุติธรรม” ลงพื้นที่สร้างการรับรู้ด้านงานยุติธรรม สู่ประชาชนในพื้นที่ จ.ปัตตานี
 

   กระทรวงยุติธรรม ลงพื้นที่สร้างการรับรู้ด้านงานยุติธรรม สู่ประชาชนในพื้นที่ จ.ปัตตานี 





เมื่อระหว่างวันที่ ๙ - ๑๐ มกราคม ๒๕๖๑ 
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
ได้มอบหมายให้ นายพงศธร สัจจชลพันธ์ ผู้ช่วยรัฐมนตรีประจำกระทรวงยุติธรรม 
พร้อมด้วย นางกรรณิการ์ แสงทอง รองปลัดกระทรวงยุติธรรม 
และ นายเพิ่มพูน พึ่งประสิทธิ์ ผู้ตรวจราชการกระทรวงยุติธรรม
ลงพื้นที่จังหวัดปัตตานี เพื่อตรวจเยี่ยมส่วนราชการในสังกัดกระทรวงยุติธรรม
ได้แก่ ศูนย์ฟื้นฟูสมรรถภาพผู้ติดยาเสพติด สำนักงานบังคับคดีจังหวัดปัตตานี 
สถานพินิจและคุ้มครองเด็กและเยาวชนจังหวัดปัตตานี เรือนจำกลางปัตตานี 
สำนักงานยุติธรรมจังหวัดปัตตานี และศูนย์ยุติธรรมชุมชนตำบลบาราเฮาะ
โดยติดตามผลการดำเนินงาน พร้อมทั้งรับฟังปัญหา อุปสรรค 
ตลอดจนให้ข้อเสนอแนะในการปฏิบัติราชการแก่เจ้าหน้าที่ผู้ปฏิบัติงาน
โอกาสนี้ ผู้ช่วยรัฐมนตรีประจำกระทรวงยุติธรรม และคณะ ได้เดินทางไปเข้าร่วมงานดามัยครอบครัว 
(ไกล่เกลี่ย ครอบครัว สมานฉันท์) 
ณ สำนักงานคณะกรรมการอิสลามประจำจังหวัดปัตตานี 
โดยมี นายอาศิส พิทักษ์คุมพล จุฬาราชมนตรี เป็นประธานในพิธีเปิด
ทั้งนี้ การจัดงานดังกล่าว เป็นความร่วมมือระหว่างกระทรวงยุติธรรม วิทยาลัยอิสลามศึกษา 
มหาวิทยาลัยสงขลานครินทร์ วิทยาเขตปัตตานี และสำนักงานคณะกรรมการอิสลามประจำจังหวัด ๕ จังหวัดภาคใต้ 
เพื่อเผยแพร่ผลงานการพัฒนาระบบการไกล่เกลี่ยข้อพิพาทเรื่องครอบครัวและมรดกตามหลักอิสลาม 
ซึ่งสอดคล้องกับวิถีชีวิต อัตลักษณ์ และความเป็นอยู่ของมุสลิมในพื้นที่จังหวัดชายแดนภาคใต้ 
ตลอดจนสร้างการรับรู้เรื่องการบริการไกล่เกลี่ยข้อพิพาทครอบครัวและมรดกให้แก่ประชาชน 
โดยมีผู้นำศาสนาอิสลาม คณะกรรมการอิสลาม ตัวแทนนักศึกษา สื่อมวลชน 
และประชาชนจาก ๕ จังหวัดชายแดนภาคใต้ จำนวนกว่า ๑,๘๐๐ คน เข้าร่วมฯ



ที่มา : http://www.thaigov.go.th/news/contents/details/9392