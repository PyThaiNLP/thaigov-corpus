รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงยุติธรรม  มอบนโยบายการทำงานให้สำนักงานปลัดกระทรวงยุติธรรม







                                วันศุกร์ที่ 19 มกราคม 2561                              





    114  













   รองนายกรัฐมนตรีและรัฐมนตรีว่าการกระทรวงยุติธรรม  มอบนโยบายการทำงานให้สำนักงานปลัดกระทรวงยุติธรรม
 

   พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานการประชุมตรวจเยี่ยม พร้อมทั้งมอบนโยบายการดำเนินงานแก่สำนักงานปลัดกระทรวงยุติธรรม  





ในวันพฤหัสบดีที่ ๑๘ มกราคม ๒๕๖๑ เวลา ๑๖.๐๐ น.
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
เป็นประธานการประชุมตรวจเยี่ยม พร้อมทั้งมอบนโยบายการดำเนินงานแก่สำนักงานปลัดกระทรวงยุติธรรม 
โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม 
พร้อมด้วยผู้บริหาร และหัวหน้าหน่วยงานในสังกัดสำนักงานปลัดกระทรวงยุติธรรม เข้าร่วมประชุมฯ 
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ

โดยปลัดกระทรวงยุติธรรม ได้นำเสนอแนวทางการดำเนินงานที่สำคัญของสำนักงานปลัดกระทรวงยุติธรรม 
อาทิ การขับเคลื่อนนโยบายลดความเหลื่อมล้ำในการเข้าถึงความยุติธรรมของประชาชน 
โดยพัฒนากลไกในระดับภูมิภาค ซึ่งมีกรอบแนวคิดในการจัดโครงสร้างสำนักงานยุติธรรมจังหวัด
เป็นหน่วยงานภูมิภาคลักษณะ One Roof เพื่อลดความซ้ำซ้อนและกำกับทิศทางในการบริหารราชการส่วนภูมิภาค
ให้เป็นไปในทิศทางเดียวกัน เพื่อมุ่งสู่เป้าหมายสำคัญในการลดความเหลื่อมล้ำและช่วยเหลือประชาชน
พร้อมทั้งนำเสนอการเพิ่มประสิทธิภาพการช่วยเหลือประชาชนให้เข้าถึงความยุติธรรม
ผ่านบริการ “กองทุนยุติธรรม” ซึ่งได้ลดระยะเวลาในการพิจารณาคำขอรับความช่วยเหลือเงินกองทุนยุติธรรม
เพื่อให้ประชาชนได้รับบริการด้านงานยุติธรรมที่รวดเร็วยิ่งขึ้น
รวมทั้งการขับเคลื่อนนโยบายคืนคนดีสู่สังคม โดยมุ่งให้ความช่วยเหลือและส่งเสริมด้านอาชีพ
แก่ผู้ที่ผ่านการพัฒนาพฤตินิสัยจากกรมราชทัณฑ์ กรมคุมประพฤติ และกรมพินิจและคุ้มครองเด็กและเยาวชน 
โดยประสานความร่วมมือกับภาครัฐ ภาคเอกชน ภาคประชาชนสังคมในการเชื่อมโยงตลาดแรงงาน
และภาคอุตสาหกรรม เพื่อให้กลุ่มคนดังกล่าวมีงานทำ มีรายได้ พึ่งพาตนเองได้อย่างยั่งยืน 
และไม่หวนกลับไปกระทำความผิดซ้ำอีก
นอกจากนี้ ยังได้นำเสนอแนวทางการนำระบบ Cloud Computing ของกระทรวงยุติธรรม
ในการเชื่อมโยงข้อมูลสารสนเทศของหน่วยงานในสังกัดกระทรวงยุติธรรม เพื่อยกระดับการบริการประชาชน

โอกาสนี้ รัฐมนตรีว่าการกระทรวงยุติธรรม ได้ให้แนวทางในการบริหารงานของ
สำนักงานปลัดกระทรวงยุติธรรม พร้อมทั้งเน้นย้ำการดำเนินงานในประเด็นต่าง ๆ อาทิ 
การศึกษาและวิเคราะห์ข้อมูลการจัดโครงสร้างของสำนักงานยุติธรรมจังหวัด
โดยให้สอดคล้องกับการปฏิรูปการบริหารราชการเพื่อตอบสนองยุทธศาสตร์ชาติ
และนโยบายในด้านการอำนวยความยุติธรรมเพื่อลดความเหลื่อมล้ำ
รวมทั้งการบูรณาการการทำงานกับหน่วยงานในระดับพื้นที่ในการจัดกิจกรรมเพื่อสร้างการรับรู้
และนำบริการงานยุติธรรมไปสู่ประชาชน  
ทั้งนี้ ความสำเร็จในการขับเคลื่อนงานของกระทรวงยุติธรรมจะเกิดขึ้นได้
จำเป็นจะต้องเข้าถึงบทบาทหน้าที่ในมิติด้านการให้บริการประชาชนอย่างแท้จริง



ที่มา : http://www.thaigov.go.th/news/contents/details/9478