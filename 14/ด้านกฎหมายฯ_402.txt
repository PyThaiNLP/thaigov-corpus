รัฐบาลไทย-ข่าวทำเนียบรัฐบาล-กระทรวงยุติธรรม ลงพื้นที่จังหวัดระยอง ขับเคลื่อนการอำนวยความยุติธรรมสู่ประชาชน







                                วันจันทร์ที่ 5 กุมภาพันธ์ 2561                              





    63  













   กระทรวงยุติธรรม ลงพื้นที่จังหวัดระยอง ขับเคลื่อนการอำนวยความยุติธรรมสู่ประชาชน
 

   ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พร้อมคณะผู้บริหารกระทรวงยุติธรรม ลงพื้นที่จังหวัดระยอง ภายใต้โครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๔  





        ในวันอาทิตย์ที่ ๔ กุมภาพันธ์ ๒๕๖๑ เวลา ๑๐.๐๐ น. ณ โรงแรมคลาสสิคมิโอ ระยอง ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พร้อมคณะผู้บริหารกระทรวงยุติธรรม ลงพื้นที่จังหวัดระยอง ภายใต้โครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๔ ประจำปีงบประมาณ ๒๕๖๑ เพื่อรับฟังปัญหาอุปสรรคและข้อขัดข้องในการปฏิบัติงานของหน่วยงานในสังกัดกระทรวงยุติธรรมพื้นที่จังหวัดระยอง

        ต่อจากนั้น ในเวลา ๑๓.๓๐ น. ปลัดกระทรวงยุติธรรม เป็นประธานการประชุมเชิงปฏิบัติการเพื่อเพิ่มประสิทธิภาพการขับเคลื่อนนโยบายและยุทธศาสตร์กระทรวงยุติธรรมในการอำนวยความยุติธรรม เพื่อลดความเหลื่อมล้ำในสังคม เพื่อรับทราบผลการดำเนินงานด้านการอำนวยความยุติธรรมให้แก่ประชาชนในพื้นที่ พร้อมรับฟังปัญหาและอุปสรรคในการดำเนินงาน เพื่อหาแนวทางการแก้ไขต่อไป โดยมีหัวหน้าหน่วยงานในสังกัดกระทรวงยุติธรรมในพื้นที่ภาคตะวันออก ๘ จังหวัด ประกอบด้วย จังหวัดจันทบุรี ฉะเชิงเทรา ชลบุรี ตราด นครนายก ปราจีนบุรี ระยอง และสระแก้ว เข้าร่วมฯ

         ปลัดกระทรวงยุติธรรม กล่าวว่า จากการรับฟังรายงานสถานการณ์ การอำนวยความยุติธรรม จากหัวหน้าหน่วยงานในสังกัดกระทรวงยุติธรรมในพื้นที่ จ.ระยอง พบว่า ปัญหาของประชาชน จ.ระยอง มีทั้งปัญหาหนี้นอกระบบ แรงงานต่างด้าว การเกิดข้อพิพาทในชุมชน ฯลฯ
จึงได้เน้นย้ำให้หน่วยงานในสังกัดกระทรวงยุติธรรมในพื้นที่วิเคราะห์สถานการณ์การอำนวยความยุติธรรมในพื้นที่ตนเอง เพื่อนำไปสู่
การแก้ปัญหาให้ตรงจุดและเหมาะสมกับบริบทในพื้นที่ เช่น กรณีปัญหาหนี้นอกระบบ ให้นำหลักการของกาฬสินธุ์โมเดลมาใช้เป็นต้นแบบในการแก้ไขปัญหา ทั้งเรื่องการไกล่เกลี่ย หรือการใช้มาตรการทางกฎหมายมาเป็นตัวขับเคลื่อน นอกจากนี้ ได้ให้ความสำคัญกับการแก้ไขปัญหาการค้ามนุษย์ หากพบหรือได้รับเบาะแสการกระทำความผิดให้หน่วยงานในพื้นที่แจ้งข้อมูลที่ศูนย์ปฏิบัติการพิเศษภาค กรมสอบสวนคดีพิเศษทันที เพื่อนำไปสู่การแก้ไขปัญหาอย่างเร่งด่วนต่อไป

         ต่อจากนั้นเวลา ๑๕.๓๐ น. ปลัดกระทรวงยุติธรรมได้มอบหมายให้นายวิทยา สุริยะวงค์ รองปลัดกระทรวงยุติธรรม นำคณะผู้บริหารกระทรวงยุติธรรม ตรวจเยี่ยมและพบปะเครือข่ายยุติธรรมชุมชน ณ ศูนย์ยุติธรรมชุมชนองค์การบริหารส่วนตำบลบางบุตร อำเภอบ้านค่าย จังหวัดระยอง

         รองปลัดกระทรวงยุติธรรม กล่าวว่า งานสำคัญเร่งด่วนที่กระทรวงยุติธรรม กำลังดำเนินการในระดับพื้นที่เพื่อการอำนวยความยุติธรรมสู่ประชาชน คือ คณะกรรมการพัฒนาการบริหารงานยุติธรรมระดับจังหวัด (กพยจ.) เพื่อสนับสนุนการขับเคลื่อนการดำเนินงานการสร้างการรับรู้ด้านกฎหมาย และกระบวนการยุติธรรมให้กับประชาชนในพื้นที่ต่างๆ ทั่วประเทศ ซึ่งจะต้องอาศัยความร่วมมือจากจังหวัด กระทรวงมหาดไทย 
และหน่วยงานอื่นๆ ที่เกี่ยวข้อง ทั้งนี้ การพัฒนาและส่งเสริมการทำงานของศูนย์ยุติธรรม และเครือข่ายทั่วประเทศให้มีประสิทธิภาพ ก็เป็นอีกหนึ่งแนวทางสำคัญที่สามารถทำให้ประชาชนเข้าถึงความยุติธรรมได้ เนื่องจากศูนย์ยุติธรรม เป็นเครือข่ายในระดับพื้นที่ที่สามารถเข้าถึงปัญหาของประชาชนอันจะส่งผลให้ประชาชนในพื้นที่ชุมชนมีความเข้มแข็ง ซึ่งหากกระบวนการทางชุมชนเข้มแข็งก็จะสามารถลดจำนวน
คดีความที่เข้าสู่ขั้นตอนของกระบวนการยุติธรรมได้ ส่งผลให้สามารถลดรายจ่ายของภาครัฐ นำงบประมาณและกำลังบุคลากรในส่วนดังกล่าวไปพัฒนาประเทศชาติต่อไป

         ทั้งนี้ ปัญหาในพื้นที่โดยส่วนใหญ่ คือ ข้อพิพาทที่ดินในพื้นที่ชุมชน การบุกรุกทางสาธารณะ และปัญหาการแพร่ระบาดของยาเสพติด โดยอุปสรรคของการดำเนินงานของศูนย์ยุติธรรมชุมชนในพื้นที่ คือ การไม่มีกฎหมายคุ้มครองการดำเนินงานของคณะกรรมการศูนย์ฯ และงบประมาณสนับสนุนในการบริหารการทำงานของศูนย์ยุติธรรมชุมชน ซึ่งจากปัญหาดังกล่าว ทางกระทรวงยุติธรรมจะได้หาแนวทางช่วยเหลือและสนับสนุนการดำเนินงานให้ดียิ่งขึ้นต่อไป 



ที่มา : http://www.thaigov.go.th/news/contents/details/9828