รัฐบาลไทย-ข่าวทำเนียบรัฐบาล-รองนายกรัฐมนตรีและรมว.ยุติธรรม นำคณะผู้บริหาร ตรวจเยี่ยมพื้นที่ใน จ.ชลบุรี และ จ.ระยอง







                                วันอังคารที่ 6 กุมภาพันธ์ 2561                              





    124  













   รองนายกรัฐมนตรีและรมว.ยุติธรรม นำคณะผู้บริหาร ตรวจเยี่ยมพื้นที่ใน จ.ชลบุรี และ จ.ระยอง
 

   พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม  นำคณะผู้บริหาร ตรวจเยี่ยมพื้นที่ใน จ.ชลบุรี และ จ.ระยอง 





ในวันจันทร์ที่ ๕ กุมภาพันธ์ ๒๕๖๑ เวลา ๐๘.๓๐ น. 
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม 
ในฐานะประธานคณะกรรมการนโยบายอวกาศแห่งชาติ นำคณะผู้บริหารกระทรวงยุติธรรม 
ตรวจเยี่ยมอุทยานรังสรรค์นวัตกรรมอวกาศ (SPACE INSPIRIUM) ของสำนักงานพัฒนาเทคโนโลยีอวกาศและภูมิสารสนเทศ 
(องค์การมหาชน) หรือ GISTDA เทศบาลนครแหลมฉบัง อำเภอศรีราชา จังหวัดชลบุรี
โดยมี รศ.นพ. สรนิต ศิลธรรม ปลัดกระทรวงวิทยาศาตร์และเทคโนโลยี
และ ดร.อานนท์ สนิทวงศ์ ณ อยุธยา ผู้อำนวยการ GISTDA ให้การต้อนรับ

ต่อจากนั้น เวลา ๑๑.๐๐ น. รองนายกรัฐมนตรี และรัฐมนตรีว่าการกระทรวงยุติธรรม 
นำคณะผู้บริหารกระทรวงยุติธรรม ตรวจเยี่ยมและหารือการบูรณาการเตรียมความพร้อม
ด้านกำลังคนรองรับอุตสาหกรรม ๔.๐ ณ วิทยาลัยเทคนิคสัตหีบ จังหวัดชลบุรี
โดยมีพลเอก สุทัศน์ กาญจนานนท์กุล ที่ปรึกษารัฐมนตรีว่าการกระทรวงศึกษาธิการ 
ดร.สุเทพ ชิตยวงษ์ เลขาธิการคณะกรรมการการอาชีวศึกษาและผู้แทนหน่วยงานที่เกี่ยวข้องให้การต้อนรับ
ในการนี้ รองนายกรัฐมนตรีและรัฐมนตรีว่าการกระทรวงยุติธรรม ได้เยี่ยมชมบูธนิทรรศการ
ผลงานของนักศึกษาวิทยาลัยเทคนิคสัตหีบ ในสาขาต่างๆ อาทิ สาขาช่างอากาศยาน 
สาขาเทคนิคระบบขนส่งทางราง และช่างไฟฟ้ายานยนต์ เป็นต้น 

ต่อจากนั้น เวลา ๑๔.๓๐ น. รองนายกรัฐมนตรี และรัฐมนตรีว่าการกระทรวงยุติธรรม
เป็นประธานการประชุมเชิงปฏิบัติการในการอำนวยความยุติธรรมเพื่อลดความเหลื่อมล้ำในระดับพื้นที่
เพื่อรับฟังผลการดำเนินงานเชิงบูรณาการในการอำนวยความยุติธรรม
โดยมีผู้บริหารกระทรวงยุติธรรม นายสุรศักดิ์ เจริญศิริโชติ ผู้ว่าราชการจังหวัดระยอง 
และหัวหน้าส่วนราชการในสังกัดกระทรวงยุติธรรมในจังหวัดระยอง เข้าร่วมประชุม 
ณ ห้องประชุมภักดีศรีสงคราม ศาลากลางจังหวัดระยอง

รองนายกรัฐมนตรี และรัฐมนตรีว่าการกระทรวงยุติธรรม กล่าวว่า กระทรวงยุติธรรมได้ให้ความสำคัญ
กับการดูแลทุกข์สุขของประชาชน รวมทั้งการลดปัญหาความเหลื่อมล้ำของประชาชนในพื้นที่ต่างๆ 
โดยเฉพาะประชาชนที่มีรายได้น้อยและเข้าไม่ถึงบริการของภาครัฐ เพื่อให้สามารถเข้าถึงงานบริการดังกล่าว 
โดยให้ผู้แทนของกระทรวงยุติธรรมในระดับพื้นที่ หรือที่เรียกว่า สำนักงานยุติธรรมจังหวัด
 ได้เข้าไปช่วยเหลือและดูแลประชาชน ซึ่งจำเป็นต้องได้รับความร่วมมือ
จากหน่วยงานที่เกี่ยวข้องในรูปแบบบูรณาการอำนวยความยุติธรรมร่วมกัน

นอกจากนี้ ขอให้หน่วยงานในสังกัดกระทรวงยุติธรรม ดำเนินงานตามหลักการบริหารความยุติธรรมที่สำคัญ คือ
อำนวยความยุติธรรม ลดความเหลื่อมล้ำ ขจัดความทุกข์ยาก สร้างประชาสามัคคี ส่งเสริมคนดีสู่สังคม
เร่งรัดต้านภัยยาเสพติด เร่งรัดปราบปรามทุจริต คอร์รัปชัน คุ้มครองสิทธิเสรีภาพคู่คุณธรรม
สร้างกระบวนการยุติธรรมที่ยั่งยืน สร้างการรับรู้กฎ-กติกา ร่วมพัฒนาเครือข่ายจิตอาสา
มุ่งเดินหน้าสามัคคีปรองดอง

ต่อจากนั้น รองนายกรัฐมนตรี และรัฐมนตรีว่าการกระทรวงยุติธรรม และคณะผู้บริหารกระทรวงยุติธรรม 
ได้ตรวจเยี่ยมการทำงานเชิงบูรณาการในการอำนวยความยุติธรรมของศูนย์ชุมชนเข้มแข็งบ้านท้ายโขด 
ตำบลหนองละลอก อำเภอบ้านค่าย จังหวัดระยอง โดยรองนายกรัฐมนตรี และรัฐมนตรีว่าการกระทรวงยุติธรรม ได้กล่าวว่า
กระทรวงยุติธรรม ตระหนักถึงความสำคัญในการให้ประชาชนได้เข้าถึงความยุติธรรม 
ซึ่งในพื้นที่อำเภอบ้านค่าย ประชาชนประสบปัญหาทั้งเรื่องกรรมสิทธิ์ที่ดิน หนี้นอกระบบ 
โดยสำนักงานยุติธรรมจังหวัด ซึ่งเป็นหน่วยงานหลักในพื้นที่ได้บูรณาการการทำงานร่วมกับศูนย์ดำรงธรรมจังหวัด 
เพื่อแก้ไขปัญหาความเดือดร้อนให้กับประชาชน ควบคู่ไปกับการดำเนินงานในเชิงป้องกัน โดยร่วมมือกับอัยการ ศาล 
กระทรวงมหาดไทย เร่งสร้างการรับรู้ด้านกฎหมาย เพื่อไม่ให้ประชาชนตกเป็นเหยื่อถูกหลอกลวงทั้งจากปัญหาแชร์ลูกโซ่ 
หรือการเป็นหนี้นอกระบบ นอกจากนี้ ยังส่งเสริมการมีส่วนร่วมในชุมชน โดยอาศัยผู้นำในชุมชน 
อาทิ กำนัน ผู้ใหญ่บ้าน ในการสร้างหมู่บ้านสีขาว ปลอดจากยาเสพติดและอบายมุข



ที่มา : http://www.thaigov.go.th/news/contents/details/9882