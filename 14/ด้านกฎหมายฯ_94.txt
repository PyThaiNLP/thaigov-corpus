รัฐบาลไทย-ข่าวทำเนียบรัฐบาล-รมว.ยุติธรรม ตรวจเยี่ยมหน่วยงานในพื้นที่ จ.นราธิวาส พร้อมมอบนโยบายเพื่อการอำนวยความยุติธรรมให้กับประชาชนในพื้นที่อย่างทั่วถึงและเป็นธรรม







                                วันอังคารที่ 6 มิถุนายน 2560                              





    143  













   รมว.ยุติธรรม ตรวจเยี่ยมหน่วยงานในพื้นที่ จ.นราธิวาส พร้อมมอบนโยบายเพื่อการอำนวยความยุติธรรมให้กับประชาชนในพื้นที่อย่างทั่วถึงและเป็นธรรม
 

   นายสุวพันธ์ ตันยุวรรธนะ รัฐมนตรีว่าการกระทรวงยุติธรรม เป็นประธานการประชุมขับเคลื่อนการแก้ไขปัญหาจังหวัดชายแดนใต้ของกระทรวงยุติธรรม ภายใต้โครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๔  





เมื่อวันศุกร์ที่ ๒ มิถุนายน ๒๕๖๐ เวลา ๐๙.๓๐ น.
นายสุวพันธ์ ตันยุวรรธนะ รัฐมนตรีว่าการกระทรวงยุติธรรม 
เป็นประธานการประชุมขับเคลื่อนการแก้ไขปัญหาจังหวัดชายแดนใต้ของกระทรวงยุติธรรม 
ภายใต้โครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๔ 
ประจำปีงบประมาณ พ.ศ. ๒๕๖๐ โดยมีคณะผู้บริหารระดับสูง 
และหัวหน้าหน่วยงานสังกัดกระทรวงยุติธรรมในจังหวัดชายแดนภาคใต้ 
ประกอบด้วย จังหวัดสงขลา ปัตตานี นราธิวาส และยะลา เข้าร่วมฯ 
ณ โรงแรม ดิ อิมพีเรียล จังหวัดนราธิวาส

ในการนี้ รัฐมนตรีว่าการกระทรวงยุติธรรม ได้มอบนโยบายและเน้นย้ำให้หน่วยงานในพื้นที่ 
จะต้องขับเคลื่อนการทำงานทั้งในส่วนที่เป็นยุทธศาสตร์การทำงานของกระทรวง 
และนโยบายที่สำคัญของรัฐบาล รวมทั้งการสนับสนุนการทำงานของจังหวัด และกระทรวงยุติธรรม 
โดยจะต้องให้ความรู้ทางด้านกฎหมายแก่ประชาชน  สร้างการรับรู้ให้ประชาชนได้รู้ถึงสิทธิที่พึงได้รับ 
จนนำไปสู่การเข้าถึงงานบริการของกระทรวงยุติธรรม  การให้ความคุ้มครองสิทธิและเสรีภาพของประชาชน  
ตลอดจนการอำนวยความยุติธรรมให้กับประชาชนตั้งแต่ต้นทาง กลางทาง และปลายทางอย่างเป็นธรรม  
รวดเร็วและเสียค่าใช้จ่ายที่น้อยที่สุด นอกจากนี้จะต้องทำงานในมิติของการบูรณาการร่วมกับทุกภาคส่วน 
เพื่อให้การดำเนินงานเป็นไปอย่างมีประสิทธิภาพมากยิ่งขึ้น 
ต่อจากนั้น รัฐมนตรีว่าการกระทรวงยุติธรรม และคณะ 
ตรวจเยี่ยมการดำเนินงานของเรือนจำจังหวัดนราธิวาสและสถานพินิจและคุ้มครองเด็กและเยาวชนจังหวัดนราธิวาส  
พร้อมทั้งให้กำลังใจเจ้าหน้าที่ ผู้ต้องขัง รวมทั้งเด็กและเยาวชนในสถานพินิจฯ  
เพื่อให้การพัฒนาพฤตินิสัยผู้ที่ก้าวพลาดเป็นไปอย่างมีประสิทธิภาพและสามารถคืนคนดีสู่สังคมต่อไป 
นอกจากนี้ได้เดินทางไปตรวจความคืบหน้าการก่อสร้างเรือนจำจังหวัดนราธิวาสแห่งใหม่อีกด้วย



ที่มา : http://www.thaigov.go.th/news/contents/details/4293