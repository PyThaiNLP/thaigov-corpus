รัฐบาลไทย-ข่าวทำเนียบรัฐบาล-"ธีระเกียรติ" พบครูผู้ช่วยที่ไม่มีวุฒิทางครู 503 คน ย้ำให้ สพฐ.ส่งทุกคนเรียน ป.บัณฑิต โดยไม่ต้องเสียเงิน







                                วันพฤหัสบดีที่ 11 พฤษภาคม 2560                              





    212  













   "ธีระเกียรติ" พบครูผู้ช่วยที่ไม่มีวุฒิทางครู 503 คน ย้ำให้ สพฐ.ส่งทุกคนเรียน ป.บัณฑิต โดยไม่ต้องเสียเงิน
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พบปะครูผู้ช่วยที่เข้ารับการปฐมนิเทศตามโครงการ "พัฒนาครูผู้ช่วยที่ไม่มีวุฒิทางครู สังกัดสำนักงานคณะกรรมการการศึกษาขั้นพื้นฐาน" 





หน่วยพัฒนาที่ 1 จ.นครนายก พร้อมกับมีการถ่ายทอดสดผ่านการประชุมทางไกล (Video Conference) ไปยังหน่วยพัฒนาที่ 2 ซึ่งจัดขึ้นที่ จ.ชลบุรี เมื่อค่ำวันอังคารที่ 9 พฤษภาคม 2560 ณ โรงแรมภูเขางามรีสอร์ท จังหวัดนครนายก

นพ.ธีระเกียรติ เจริญเศรษฐศิลป์ กล่าวว่า ต้องการมาพบปะกับครูผู้ช่วยที่ไม่มีวุฒิทางครู ซึ่งผ่านการสอบคัดเลือกและเข้ารับการปฐมนิเทศทั้ง 2 รุ่น จำนวน 503 คน ระหว่างวันที่ 9-15 พฤษภาคมนี้ ซึ่งถือว่าสังคมให้ความสนใจเป็นอย่างมาก เพราะเป็นการเปลี่ยนแปลงนโยบายครั้งหนึ่งที่สำคัญของประเทศในยุคปฏิรูปการศึกษาที่ให้ผู้ไม่มีวุฒิทางครูมีโอกาสมาสอบแข่งขันเป็นครูผู้ช่วยได้ เพื่อต้องการให้คนเก่งและคนดีได้เข้ามาเป็นครู เป็นการแก้ไขปัญหาการขาดครูในสาขาที่ขาดแคลน และเพื่อเป็นการทดแทนอัตราครูที่จะเกษียณอายุราชการใน 10ปีข้างหน้ากว่า 2.7 แสนคน จากอัตราครู สพฐ.ทั่วประเทศที่มีอยู่กว่า 4 แสนคน
จึงขอแสดงความยินดีกับครูผู้ช่วยที่ไม่มีวุฒิทางครูทั้ง 503 คน ที่จะเป็นเลือดใหม่ของกระทรวงศึกษาธิการ ที่จะต้องเข้มข้นขึ้น เราจะพยายามทำเส้นทางสู่ความเป็นครู เพื่อให้ช่วงเวลาภายใน 2 ปีจากนี้ไปจะไม่เป็นการเสียเวลา โดยสำนักงานคณะกรรมการการศึกษาขั้นพื้นฐาน (สพฐ.) จะรับผิดชอบค่าใช้จ่ายให้ครูผู้ช่วยที่ไม่มีวุฒิทางครูทุกคนได้เรียน ป.บัณฑิต และเมื่อจบ ป.บัณฑิต ภายใน 2 ปี ก็จะสามารถบรรจุเข้ารับราชการเป็นข้าราชการครูได้ โดยครูผู้สอนคณิตศาสตร์และวิทยาศาสตร์นั้น สถาบันส่งเสริมการสอนวิทยาศาสตร์และเทคโนโลยี (สสวท.) จะเข้ามาดูแลพัฒนาแบบเข้ม ส่วนครูภาษาอังกฤษนอกจากจะได้เรียน ป.บัณฑิต โดยไม่เสียค่าใช้จ่ายเช่นเดียวกันแล้ว จะได้เข้ารับการอบรม Boot Camp ใน 18 ศูนย์ระดับภูมิภาคเป็นเวลา 3 สัปดาห์เช่นเดียวกับครูภาษาอังกฤษที่กระทรวงศึกษาธิการกำลังพัฒนาแบบเข้มในเวลานี้ด้วย
ส่วนคำถามของครูผู้ช่วยวิชาเอกคณิตศาสตร์ จากจังหวัดอุตรดิตถ์ ที่ถามว่าหากกำลังศึกษา ป.บัณฑิต อยู่ในเวลานี้ จะขอเบิกเงินที่จ่ายไปแล้วคืนได้ไหม จึงได้เรียนให้ครูผู้ช่วยทั้งหมดรับทราบว่า กระทรวงศึกษาธิการมีนโยบายให้เงิน 1 หมื่นบาทแก่ข้าราชการครูทุกคนให้ไปเลือกเข้ารับการอบรมตามหลักสูตรที่สถาบันคุรุพัฒนากำหนด เพื่อนับชั่วโมงรวมกับ PLC และ 800 ชั่วโมง เพื่อประโยชน์ในการเลื่อนวิทยฐานะโดยไม่ต้องจัดทำผลงานทางวิชาการ ดังนั้น เพื่อความยุติธรรม ผู้ที่กำลังศึกษา ป.บัณฑิต ก็ควรได้รับเงินเช่นเดียวกันด้วย
ทั้งนี้ กระทรวงศึกษาธิการหวังเป็นอย่างยิ่งว่าครูผู้ช่วยกลุ่มนี้จะเป็นเลือดใหม่ที่สำคัญในการเปลี่ยนแปลงประเทศ และเป็นหัวใจสำคัญต่อการปฏิรูปการศึกษาครั้งนี้ จึงต้องการมาต้อนรับ พบปะ ให้กำลังใจ และฝากความหวังในการพัฒนาการศึกษาไว้ด้วย โดยขอให้ความสำคัญทางด้านคุณธรรมและความเป็นครู อย่าพูดแต่เรื่องวิชาการอย่างเดียว

ภายหลังจากนั้น นพ.ธีระเกียรติ ได้รับฟังแนวคิดและข้อเสนอแนะของครูผู้ช่วยทั้ง 2 จุดอบรม เช่น

ครูผู้ช่วยวิชาเอกคณิตศาสตร์ จากอุตรดิตถ์ จบปริญญาตรีจากมหาวิทยาลัยเกษตรศาสตร์ และจบปริญญาโท ก่อนหน้านี้เป็นอาจารย์ในมหาวิทยาลัยราชภัฏมาก่อน แต่ตั้งใจจะเข้ามาเป็นครู สพฐ. เมื่อได้รับโอกาส จึงมาสอบบรรจุในครั้งนี้
 ครูผู้ช่วยวิชาเอกคณิตศาสตร์ จากปราจีนบุรี กล่าวขอบคุณ รมว.ศธ. เป็นอย่างยิ่งที่เปิดโอกาสผู้ไม่มีวุฒิทางครูได้มีโอกาสสอบคัดเลือก ส่วนตัวจบสาขาวิชาทางด้านเศรษฐศาสตร์ ขอบคุณ รมว.ศธ.แทนเพื่อน ๆ ที่ได้มีโอกาสมารับการอบรมปฐมนิเทศแบบเข้ม ซึ่ง สพฐ.ได้จ่ายเงินงบประมาณเพื่อให้เรามีความพร้อมก่อนไปสอน รวมทั้งเงินให้เรียน ป.บัณฑิต อีกด้วย
ครูผู้ช่วยวิชาเอกภาษาอังกฤษ จากกาญจนบุรี กล่าวว่า ตนเองจบไฮสคูล จากสหรัฐอเมริกา และปริญญาตรีที่มหาวิทยาลัยเกษตรศาสตร์ กล่าวขอบคุณ รมว.ศธ. เป็นอย่างสูงที่ให้โอกาสเข้ามาเป็นข้าราชการครู
ครูผู้ช่วยสาขาวิชากิจกรรมบำบัด กล่าวแนะนำตนเองว่า จบทางด้านเทคนิคการแพทย์ เคยทำงานในโรงพยาบาลกับเด็กพิเศษมาก่อนที่จะสอบบรรจุในครั้งนี้ เพราะส่วนตัวอยากเป็นครู
ครูผู้ช่วยจากสุราษฏร์ธานี กล่าวว่า เคยทำงานบริษัทเชฟรอน ซึ่งเป็นบริษัทด้านพลังงาน ให้ความเห็นเกี่ยวกับข้อสอบวิชาเอกเฉพาะในครั้งนี้ มีสัดส่วนข้อสอบทางด้านวิชาชีพมากกว่าวิชาเอก แต่ส่วนตัวก็สอบติด แม้จะมีเวลาอ่านหนังสือไม่มาก ซึ่งส่วนตัวเห็นว่าข้อสอบวิชาเอกเฉพาะ ควรเน้นไปที่วิชาเอกมากกว่าวิชาชีพ
ครูผู้ช่วยสาขาฟิสิกส์ จากโรงเรียนเตรียมอุดมศึกษา ซึ่งสอบได้อันดับที่ 1 วิชาฟิสิกส์ กล่าวว่าอาชีพก่อนหน้านี้เคยเป็นติวเตอร์และวิศวกรมาก่อน จบจากมหาวิทยาลัยเกษตรศาสตร์ ยืนยันว่าเป็นนโยบายที่ดีที่ให้โอกาสคนเก่ง ๆ ได้เข้ามารับราชการครู ส่วนตัวเหมือนได้เกิดใหม่อีกครั้ง เพราะก่อนหน้านี้เพิ่งผ่าตัดทำบอลลูนหัวใจมาก่อน
ครูผู้ช่วยสาขาฟิสิกส์ จากนครพนม กล่าวว่า มียศเป็น ร.ต.อ. แต่สนใจอยากเข้ารับราชการเป็นครู ขอบคุณสำหรับสิ่งที่ ศธ. จะให้เงิน 1 หมื่นบาท เพื่อไปเรียน ป.บัณฑิต และเงินเดือนที่จะได้รับจากราชการ ซึ่งยืนยันจะทุ่มเทการสอนอย่างเต็มที่
ครูผู้ช่วยวิชาเอกภาษาอังกฤษ จากนครปฐม กล่าวขอบคุณในนามผู้เข้าอบรมครั้งนี้ ที่ ศธ.ให้โอกาสได้เรียน ป.บัณฑิต ทุกคนโดยไม่เสียค่าใช้จ่ายใด ๆ จึงขอให้กำลังใจ และจะมีการรวมกลุ่มกันเพื่อประโยชน์ต่อวงการวิชาชีพครู รวมทั้งแลกเปลี่ยนสิ่งที่เป็นประโยชน์ต่อวงการศึกษาต่อไป
ครูผู้ช่วยวิชาเอกคณิตศาสตร์ จากมหาวิทยาลัยเชียงใหม่ ให้ความเห็นเพิ่มเติมว่า เป็นนโยบายที่ดีที่ให้ผู้ไม่มีวุฒิทางครู ได้มีโอกาสเข้ารับราชการ

สำหรับบรรยากาศในการปฐมนิเทศครั้งนี้ เป็นไปด้วยความอบอุ่นและเป็นกันเอง แม้จะมีฝนตกหนักในช่วงเวลาดังกล่าวจนทำให้ไฟฟ้าดับ แต่ครูผู้ช่วยที่ไม่มีวุฒิทางครูที่เข้ารับการปฐมนิเทศได้กล่าวให้กำลังใจ และเปิดแฟลชจากโทรศัพท์เพื่อร่วมกันถ่ายภาพ แม้กระทั่งช่วงรัฐมนตรีเดินออกจากห้องประชุม ก็พร้อมใจกล่าว "ขอบคุณ" กันอย่างกึกก้องห้องประชุม



ที่มา : http://www.thaigov.go.th/news/contents/details/3663