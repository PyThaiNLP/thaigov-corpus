รัฐบาลไทย-ข่าวทำเนียบรัฐบาล-คณะนักศึกษาจีนจากมณฑลเสฉวน สาธารณรัฐประชาชนจีน เข้าเยี่ยมคารวะ รมช.ศธ.







                                วันพฤหัสบดีที่ 1 มิถุนายน 2560                              





    213  













   คณะนักศึกษาจีนจากมณฑลเสฉวน สาธารณรัฐประชาชนจีน เข้าเยี่ยมคารวะ รมช.ศธ.
 

   หม่อมหลวงปนัดดา ดิสกุล รัฐมนตรีช่วยว่าการกระทรวงศึกษาธิการ ร่วมต้อนรับและให้โอวาท  คณะนักศึกษาจีนจากมณฑลเสฉวน สาธารณรัฐประชาชนจีน 








ในโอกาสเข้าเยี่ยมคารวะและร่วมเป็นอาสาสมัครในโครงการอาสาสมัครนักศึกษาจีนเพื่อการแลกเปลี่ยนการศึกษา ภาษาและวัฒนธรรม โดยมีนางวัฒนาพร ระงับทุกข์ รองปลัดกระทรวงศึกษาธิการ นางสาวนงศิลินี โมสิกะ ผู้อำนวยการสำนักความสัมพันธ์ระหว่างประเทศ พร้อมด้วยนางพันทิพา เอี่ยมสุทธา เอกะโรหิต กงสุลใหญ่ไทย สถานกงสุลใหญ่ไทย ณ นครเฉิงตู   นายหู เว่ยเฟิง อธิบดีกรมการศึกษาแห่งมณฑลเสฉวน และผู้ตรวจราชการกรม คณะครูและนักศึกษาเข้าร่วม ในครั้งนี้
			 


 


 
			สำหรับประเทศไทยและสาธารณรัฐประชาชนจีนนั้นมีความสัมพันธ์ที่แน่นแฟ้นกันมาอย่างยาวนาน ทำให้คนทั้งสองประเทศได้แลกเปลี่ยนเรียนรู้ วิถีชีวิต และวัฒนธรรมระหว่างกัน และได้ร่วมมือกันในหลากหลายด้าน โดยเฉพาะด้านการศึกษา ที่ผ่านมากระทรวงศึกษาการไทยและจีนได้ร่วมมือกันในการพัฒนาการศึกษามาอย่างต่อเนื่อง ได้แลกเปลี่ยนเรียนรู้ความร่วมมือทางวิชาการกันอย่างกว้างขว้าง โดยเฉพาะการพัฒนาการเรียนการสอนภาษาจีนของไทย ซึ่งในปัจจุบันภาษาจีนเป็นภาษาที่นักเรียนไทยให้ความสนใจเรียนจำนวนมากขึ้นเรื่อย ๆ โดยโรงเรียนสังกัดสำนักงานคณะกรรมการการศึกษาขั้นพื้นฐานมีผู้เรียนกว่า 7 แสนคนมีโรงเรียนที่เปิดสอนถึง 987 แห่ง ส่วนโรงเรียนเอกชนมีจำนวนคนเรียนเกือบ 1 แสนคน และโรงเรียนที่เปิดสอนถึง 435 แห่ง และมีแนวโน้มสูงขึ้นตามลำดับ กระทรวงศึกษาธิการจึงได้ดำเนินความร่วมมือกับหน่วยงานของจีนในการส่งเสริมการเรียนการสอนและกิจกรรมเพื่อพัฒนาทักษะภาษาจีน 


 


 


โดยโครงการอาสาสมัครนักศึกษาจีนเพื่อการแลกเปลี่ยนการศึกษา ภาษาและวัฒนธรรมในครั้งนี้      มีนักศึกษาจากมณฑลเสฉวน สาธารณรัฐประชาชนจีน เข้าร่วมเป็นอาสมัครมาช่วยสอนภาษาจีนในประเทศไทยกว่า 100 คน และจะดำเนินการสอนเป็นระยะเวลา 1 ภาคการศึกษา 


 


 



			รัฐมนตรีช่วยว่าการกระทรวงศึกษาธิการ กล่าวว่า “รู้สึกยินดีที่ความสัมพันธ์ระหว่างไทยกับจีนมีความใกล้ชิดและเติบโตขึ้นตามลำดับ ในโอกาสนี้ผมขอชื่นชมผู้ที่เกี่ยวข้องและขอขอบคุณนักศึกษาจากมณฑลเสฉวนทุกคน ที่มาช่วยสอนภาษาจีน เป็นระยะเวลา 1 ภาคการศึกษา นอกจากจะมาช่วยพัฒนาทักษะภาษาจีนให้แก่นักเรียนไทยแล้ว ยังได้มีโอกาสฝึกประสบการณ์การทำงานในต่างประเทศ ตลอดจนมีส่วนช่วยกระชับความสัมพันธ์ไทย – จีน ในระดับประชาชนให้ใกล้ชิดกันมากขึ้นด้วย”






ที่มา : http://www.thaigov.go.th/news/contents/details/4209