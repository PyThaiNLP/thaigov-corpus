รัฐบาลไทย-ข่าวทำเนียบรัฐบาล-ลงนามความร่วมมือ Thinking Schools Asia







                                วันอังคารที่ 6 มิถุนายน 2560                              





    151  













   ลงนามความร่วมมือ Thinking Schools Asia
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานพิธีลงนามบันทึกข้อตกลง “โครงการรวมพลังสร้างโรงเรียนส่งเสริมการคิดแห่งเอเชีย (Thinking Schools Asia)” 





ระหว่างโรงเรียนอำนวยศิลป์ กับโรงเรียนดุสิตวิทยา จ.ราชบุรี และนายชนินทร์ ว่องกุศลกิจ บริษัท บ้านปู จำกัด (มหาชน) เมื่อวันจันทร์ที่ 5 มิถุนายน 2560 ณ ห้องประชุมโรงเรียนอำนวยศิลป์ โดยนางภัทรียา เบญจพลชัย ประธานโครงการรวมพลังสร้างโรงเรียนส่งเสริมการคิดแห่งเอเชีย, นางเพชรชุดา เกษประยูร ประธานบริหารโรงเรียนอำนวยศิลป์, ผู้แทนอำนวยศิลป์มูลนิธิ ครูจิตร-ครูเอิบ ทังสุบุตร ตลอดจนคณะผู้บริหาร ครู และบุคลากรทางการศึกษาของโรงเรียน เข้าร่วมกว่า 50 คน
นพ.ธีระเกียรติ เจริญเศรษฐศิลป์ กล่าวว่า วันนี้ต้องการมาเป็นประจักษ์พยานกับอีกหนึ่งโครงการที่ดี ๆ ของภาคเอกชน ซึ่งสอดคล้องกับการปฏิรูปการศึกษา และดำริของ พล.อ.ประยุทธ์ จันทร์โอชา นายกรัฐมนตรี ที่ต้องการให้มีการสอนให้เด็กไทยคิดเป็น ซึ่งถือว่าโรงเรียนอำนวยศิลป์เป็นโรงเรียนส่งเสริมความคิดที่จัดการเรียนการสอนตามหลักสูตรระดับสากล (หลักสูตร Growing Thinking Schools from the Inside Out) จึงมีความพร้อมทั้งเรื่องครูและวิทยากรที่จะสนับสนุนการจัดการเรียนการสอนเพื่อส่งเสริมความคิดแก่โรงเรียนเอกชนอื่น ๆ โดยดำเนินโครงการมาเป็นเวลา 3 ปี แล้ว และมีโรงเรียนเข้าร่วมโครงการ 4 แห่ง ตามลำดับคือ โรงเรียนบูรณะรำลึก จ.ตรัง, โรงเรียนอนุบาลน้องหญิง จ.อุบลราชธานี และโรงเรียนพลวิทยา จ.สงขลา โดยโรงเรียนดุสิตวิทยา จ.ราชบุรี ถือเป็นโรงเรียนแห่งที่ 4 ที่เข้าร่วมโครงการในครั้งนี้
แนวคิดในการดำเนินงานตามโครงการ เริ่มต้นจากจุดเล็ก ๆ และค่อย ๆ ขยายผลออกไปจนครบทั้ง 9 แห่งตามเป้าหมายที่กำหนดไว้ โดยเป็นความร่วมมือด้านครูและวิทยากรการสอนจากโรงเรียนอำนวยศิลป์ ส่วนภาคเอกชนจะให้การสนับสนุนงบประมาณในการดำเนินโครงการ ซึ่งถือเป็นสิ่งที่น่าชื่นชมและเป็นแรงบันดาลใจให้อีกหลาย ๆ โรงเรียนในการที่จะร่วมพัฒนาทักษะการคิดของนักเรียน โดยครูที่เป็นต้นแบบตามหลักสูตรมาตรฐานสากล
จากผลการจัดการเรียนการสอนของโรงเรียนที่เข้าร่วมโครงการทั้ง 3 แห่ง ถือว่าประสบผลสำเร็จเป็นอย่างมาก โครงการได้ช่วยพลิกโฉมโรงเรียนต่างจังหวัดให้กลายเป็นที่รู้จัก นักเรียนมีผลสัมฤทธิ์การเรียนดีขึ้น ผู้ปกครองและประชาชนสนใจส่งบุตรหลานเข้ามาเรียนมากขึ้น ซึ่งสิ่งสำคัญของการดำเนินงานอยู่ที่ทุกคนในโรงเรียน ตั้งแต่ผู้บริหารที่ต้องมีความมุ่งมั่น ครูต้องอดทนและไม่ย่อท้อ นักเรียนก็ตอบสนองต่อการเรียนรู้และให้ความร่วมมือ เรียกได้ว่าต้องร่วมกันทำงานอย่างหนักหน่วงต่อเนื่อง จึงจะประสบความสำเร็จดังเช่นทุกวันนี้
ในส่วนของกระทรวงศึกษาธิการ ถือว่าเรื่องนี้เป็นเรื่องที่สำคัญและต้องการริเริ่มให้เกิดขึ้นกับโรงเรียนในสังกัดของสำนักงานคณะกรรมการการศึกษาขั้นพื้นฐาน (สพฐ.) ด้วย แต่เนื่องจากเป็นหลักสูตรที่มีลิขสิทธิ์ จึงอาจใช้วิธีเรียนรู้จากกระบวนการคิดไปก่อน เพื่อพัฒนารูปแบบการเรียนการสอนที่ช่วยส่งเสริมความคิดของเด็กให้มากขึ้น
ต่อจากนี้ไปจะให้ความสำคัญกับโครงการดี ๆ เช่นนี้มากขึ้น อาทิ ครูสอนคิด โครงการโรงเรียนคุณธรรม เป็นต้น เพราะที่ผ่านมาได้ดำเนินการปรับปรุงงานในเชิงระบบมาพอสมควร และเชื่อว่าเพียงพอที่จะส่งต่อให้คณะกรรมการอิสระเพื่อการปฏิรูปการศึกษานำไปสานต่อแล้ว
นางภัทรียา เบญจพลชัย ประธานโครงการรวมพลังสร้างโรงเรียนส่งเสริมการคิดแห่งเอเชีย กล่าวถึงความเป็นมาของโครงการว่า จากการที่โรงเรียนอำนวยศิลป์ เป็นโรงเรียนส่งเสริมการคิดแห่งแรกและแห่งเดียวในประเทศไทยและภูมิภาคเอเชีย ตามหลักสูตร Growing Thinking Schools from the Inside Out ซึ่งเป็นลิขสิทธิ์ของ Thinking Schools International สหราชอาณาจักร จึงได้ร่วมกับอำนวยศิลป์มูลนิธิ ครูจิตร - ครูเอิบ ทังสุบุตร และกลุ่มบุคคลจากภาคเอกชนที่มีเจตนารมณ์สนับสนุนงบประมาณเพื่อยกระดับและพัฒนาโรงเรียนเอกชนในภูมิภาคต่าง ๆ ภายใต้ชื่อ “โครงการรวมพลังสร้างโรงเรียนส่งเสริมการคิดแห่งเอเชีย (Thinking Schools Asia)” โดยมีเป้าหมายจะจัดตั้งโรงเรียนส่งเสริมการคิด 9 แห่งในภูมิภาคต่าง ๆ เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช รัชกาลที่ 9
โดยโรงเรียนที่เข้าร่วมโครงการ จะได้รับการฝึกอบรม (Workshop) จากคณะวิทยากรและครูที่ผ่านหลักสูตร Growing Thinking Schools from the Inside Out ซึ่งจะให้ความรู้และสร้างความเข้าใจเกี่ยวกับพื้นฐานของการคิด การสร้างบรรยากาศและสภาพแวดล้อมในการเรียนรู้ การพัฒนาทักษะและใช้เครื่องมือในการเรียนรู้ ที่ช่วยกระตุ้นความคิดของนักเรียน ให้เด็กรู้สึกปลอดภัย และกล้าคิดกล้าแสดงความคิดเห็น ตลอดจนไม่กลัวการตอบผิด โดยมีระยะเวลาดำเนินโครงการ 3 ปี และมีการประเมินผลอย่างต่อเนื่องตลอดโครงการ
ผลการดำเนินโครงการของทั้ง 3 โรงเรียนที่ผ่านมา พบว่าเป็นที่น่าพอใจมาก ครูมีความมุ่งมั่นตั้งใจที่จะปรับเปลี่ยนวิธีการเรียนการสอน เปลี่ยนการเรียนรู้ในห้องเรียนให้มีความตี่นตัว เปลี่ยนตัวเองเป็นโค้ชและร่วมคิดกับนักเรียน พร้อมจัดกิจกรรมและใช้เทคนิคเพื่อกระตุ้นให้เด็กคิดมากขึ้น ส่วนนักเรียนก็มีความสุขและสนุกกับการเรียนรู้ กล้าถามและกล้าตอบ มีผลสัมฤทธิ์ทางเรียนดีขึ้นอย่างชัดเจน มีสัดส่วนการสอบเข้าเรียนต่อในโรงเรียนยอดนิยมประจำจังหวัดสูงขึ้น เป็นต้น
นอกจากนี้ ระบบบริหารจัดการในโรงเรียนก็มีการเปลี่ยนแปลงไปในทิศทางเดียวกัน และสร้างความเป็นเอกภาพให้กับโรงเรียนที่เข้าร่วมโครงการทั้ง 3 แห่ง ด้วยการแบ่งปันและแลกเปลี่ยนเรียนรู้ซึ่งกันและกันด้วย



ที่มา : http://www.thaigov.go.th/news/contents/details/4303