รัฐบาลไทย-ข่าวทำเนียบรัฐบาล-ภาคเอกชนสานพลังประชารัฐเข้าหารือ เพื่อขอลดหย่อนภาษี







                                วันจันทร์ที่ 12 มิถุนายน 2560                              





    217  













   ภาคเอกชนสานพลังประชารัฐเข้าหารือ เพื่อขอลดหย่อนภาษี
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมหารือการขอลดหย่อนภาษีเงินได้ของภาคเอกชนในการสนับสนุนการศึกษาตามโครงการสานพลังประชารัฐ 





ร่วมกับ นายประภาส คงเอียด รองปลัดกระทรวงการคลัง, ผู้แทนจากกรมสรรพากร, ผศ.เฉลิมชัย บุญยะลีพรรณคณะกรรมการอิสระเพื่อการปฏิรูปการศึกษา, ผู้แทนภาคเอกชนจากคณะกรรมการสานพลังประชารัฐด้านการยกระดับคุณภาพวิชาชีพ (E2) และด้านการศึกษาพื้นฐานและการพัฒนาผู้นำ (E5), รศ.นพ. โศภณ นภาธร ผู้ช่วยรัฐมนตรีประจำกระทรวงศึกษาธิการ, ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ, นายชัยพฤกษ์ เสรีรักษ์ ปลัดกระทรวงศึกษาธิการ, นายสุเทพ ชิตยวงษ์ เลขาธิการคณะกรรมการการอาชีวศึกษา, นายบุญรักษ์ ยอดเพชร รองเลขาธิการคณะกรรมการการศึกษาขั้นพื้นฐาน เมื่อวันจันทร์ที่ 12 มิถุนายน 2560 ณ ห้องประชุมสำนักงานคณะกรรมการการอาชีวศึกษา
นายชัยพฤกษ์ เสรีรักษ์ ปลัดกระทรวงศึกษาธิการ เปิดเผยผลการหารือในครั้งนี้ว่า ภาคเอกชนได้ยกประเด็น 3 เรื่องให้กระทรวงศึกษาธิการพิจารณาช่วยเหลือในการขอลดหย่อนภาษี กรณีที่ภาคเอกชนร่วมสนับสนุนโครงการสานพลังประชารัฐ ดังนี้
1) ค่าใช้จ่ายทั่วไป ที่ต้องการให้สามารถนำไปลดหย่อนภาษี เช่น ค่าใช้จ่ายในการประชุมอบรมครู การจ้างครูด้านเทคโนโลยีมาช่วยสอน ฯลฯ ซึ่งได้ดำเนินการมาตั้งแต่ปี 2559
2) กองทุนกลาง เกี่ยวกับโครงการประชารัฐเพื่อการศึกษา  ซึ่งบริษัทต่าง ๆ ในกลุ่ม E2 และ E5 รวบรวมเงินมาก้อนหนึ่งแล้วลงกองกลางเพื่อช่วยเหลือสนับสนุนการศึกษา เช่น เพื่อเป็นการ re-Branding การอาชีวศึกษา ฯลฯ แต่กฎหมายปัจจุบันไม่เปิดช่องให้สามารถนำค่าใช้จ่ายในส่วนนี้ไปลดหย่อนภาษีได้
3) การลงทุนทางด้านโครงสร้างพื้นฐานทางกายภาพ (Infrastructure) เช่น การที่บริษัทเดินสายอินเทอร์เน็ตความเร็วสูงเข้าไปยังโรงเรียนทั่วประเทศ
ทั้งนี้ ได้ข้อสรุปเบื้องต้นจากการประชุมหารือในครั้งนี้ คือ การลดหย่อนภาษีจะต้องยึดหลักทางประมวลรัษฎากร แต่ขณะเดียวกันจำเป็นต้องมีการปรับปรุงข้อกฎหมายบางด้าน ดังนี้
ประเด็นค่าใช้จ่ายทั่วไป  รมว.การคลัง ได้มอบเป็นนโยบายไว้แล้ว ซึ่ง รมว.ศึกษาธิการ เห็นด้วยในหลักการ คือ การหักภาษีลดหย่อนได้ 200% แต่ไม่เกิน 10% ของกำไร ส่วนประเด็นที่สองคือสามารถนำไปหักได้ 2% ไม่ใช่ 2 เท่า ก็คือ 10+2 และหลังจากที่ได้หารือกัน กระทรวงการคลังก็มีดำริว่าอาจจะขยายให้อีก 5% ของกำไรสุทธิ ซึ่งจะทำให้เป็น 10+5+2 เท่ากับ 17% แต่ประเด็นคือ จะต้องให้เฉพาะสถานประกอบการที่มีกำไรเท่านั้น หากผู้ประกอบการไม่มีกำไร แต่ใจดี อยากจะช่วย ก็ยังต้องคิดก่อน เพราะหลักภาษีคือ ต้องพึ่งตัวเองให้ได้ก่อนจึงจะไปช่วยเพื่อน ซึ่งตรงนี้จะเป็นประเด็นที่นำมาหารือกันในโอกาสต่อไป และจะต้องกำหนดกรอบก่อนว่าอะไรที่จะอยู่ใน 5% ได้ เช่น ต้องไปกำหนดเป็นโครงการ/กิจกรรมประเภทใดบ้าง จากนั้นกระทรวงการคลังจึงจะออกเป็นกฎหมายลำดับรองของประมวลรัษฎากรอีกที จากนั้นจึงมาเข้าสู่กระบวนการ หรือพูดง่าย ๆ คือ 5% ที่เพิ่มมา ต้องมีกรอบและโครงการ เพื่อให้กระทรวงการคลังเขียนกฎหมายขึ้นมารองรับ โดยกระบวนการนี้จะใช้เวลาประมาณ 4-5 เดือน
ส่วนประเด็นที่สอง ที่ประชุมเห็นว่า มาตรา 54 แห่งรัฐธรรมนูญฯ ได้กำหนดให้ตั้งกองทุนขึ้นมาเพื่อช่วยเหลือผู้ยากไร้ ลดความเหลื่อมล้ำทางสังคม และพัฒนาครู ก็จึงจะอาศัยช่องตรงนี้เข้ามา โดยในกฎหมายบอกว่าต้องนำเงินกองทุนช่วยเหลือ 3 กลุ่มนี้ โดยรัฐจัดสรรเงินให้กองทุน หรือใช้มาตรการและกลไกทางภาษีให้ผู้บริจาคได้ลดหย่อนภาษีได้ ซึ่งจะปิดช่องโหว่ได้ นอกจากนั้นก็มีวิธีการที่รัฐจะไปดำเนินการให้ง่ายและลดขั้นตอนต่าง ๆ ลงเพื่อให้เกิดความรวดเร็วขึ้น
นายสุเทพ ชิตยวงษ์ เลขาธิการคณะกรรมการการอาชีวศึกษา กล่าวว่า ประเด็นปัญหาการลดหย่อนภาษีนี้มีผลกับการอาชีวศึกษาเป็นอย่างมาก เพราะปัจจุบันมีสถานศึกษาเข้าระบบทวิภาคีจำนวน 21,093 แห่ง มีผู้เรียนในระบบทวิภาคีประมาณ 1.1 แสนคน หรือ 10% ของจำนวนนักศึกษาอาชีวะทั้งหมด แต่ขณะนี้มีจำนวนของผู้ประกอบการที่จะเข้าระบบทวิภาคียังไม่มาก เพราะมีแรงจูงใจที่น้อย จึงต้องการให้มีการพัฒนาระบบภาษีเพื่อจูงใจให้ภาคเอกชนเข้ามาช่วยการศึกษามากขึ้น



ที่มา : http://www.thaigov.go.th/news/contents/details/4453