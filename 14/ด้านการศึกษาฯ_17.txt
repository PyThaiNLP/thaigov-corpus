รัฐบาลไทย-ข่าวทำเนียบรัฐบาล-ผลการประชุม ก.ค.ศ. 4/2560







                                วันพฤหัสบดีที่ 23 มีนาคม 2560                              





    341  













   ผลการประชุม ก.ค.ศ. 4/2560
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังเป็นประธานการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 4/2560 เมื่อวันพุธที่ 22 มีนาคม 2560 





ณ ห้องประชุมสำนักงานคณะกรรมการการอาชีวศึกษา ซึ่งเป็นการประชุมครั้งแรกของคณะกรรมการใน ก.ค.ศ.ชุดใหม่ ภายหลังหัวหน้าคณะรักษาความสงบแห่งชาติ ใช้มาตรา 44 ออกคำสั่งที่ 16/2560 เมื่อวันที่ 21 มีนาคม 2560 ให้กรรมการใน ก.ค.ศ. ชุดเก่าพ้นจากตำแหน่ง โดยมีประเด็นสำคัญโดยสรุปดังนี้
● เห็นชอบตั้งกรรมการผู้ทรงคุณวุฒิใน ก.ค.ศ. จำนวน 3 ราย
     - นายอาวุธ วรรณวงศ์ เป็นกรรมการผู้ทรงคุณวุฒิด้านบริหารทรัพยากรบุคคล
     - นางเบญจวรรณ สร่างนิทร เป็นกรรมการผู้ทรงคุณวุฒิด้านการศึกษา
     - นายกิตติรัตน์ มังคละคีรี เป็นกรรมการผู้ทรงคุณวุฒิด้านกฎหมาย
● แต่งตั้งผู้ช่วยเลขานุการใน ก.ค.ศ. จำนวน 2 คน
     - นายศรีชัย พระประชาธรรม รองเลขาธิการ ก.ค.ศ. เป็นผู้ช่วยเลขานุการ คนที่ 1
     - นางสุปราณี นฤนาทนโรดม ผู้อำนวยการภารกิจนโยบายและระบบบริหารงานบุคคล เป็นผู้ช่วยเลขานุการ คนที่ 2
● อนุมัติให้การสอบแข่งขันเพื่อบรรจุและแต่งตั้งบุคคลเข้ารับราชการเป็นข้าราชการครูและบุคลากรทางการศึกษา ตำแหน่งครูผู้ช่วย สังกัดสำนักงานคณะกรรมการการศึกษาขั้นพื้นฐาน ครั้งที่ 1 ปี พ.ศ. 2560โดยที่ประชุมเห็นชอบให้ดำเนินการต่อไปตามหลักเกณฑ์และวิธีการที่ ก.ค.ศ. กำหนดไว้เดิม จนกว่าจะแล้วเสร็จ ซึ่งเป็นการปลดล็อคการปรับระบบการสอบแข่งขัน ที่อนาคตจะให้ส่วนกลางเป็นผู้จัดสอบภาค ก หรือความรู้ทั่วไปเช่นเดียวกับการสอบของ ก.พ. แต่ ก.ค.ศ.ยังคงมอบอำนาจให้คณะกรรมการศึกษาธิการจังหวัด (กศจ.) ดำเนินการแทนได้
● กำหนดคุณสมบัติ ลักษณะต้องห้าม หลักเกณฑ์และวิธีการได้มา และการพ้นจากตำแหน่งของประธานอนุกรรมการ กรณีที่มิได้แต่งตั้งจากกรรมการใน ก.ค.ศ. และของอนุกรรมการผู้ทรงคุณวุฒิ และอนุกรรมการซึ่งเป็นข้าราชการครูและบุคลากรทางการศึกษา สังกัดกระทรวงศึกษาธิการ ใน อ.ก.ค.ศ. วิสามัญ พ.ศ. 2560
● ให้ความเห็นชอบให้การเลื่อนเงินเดือนข้าราชการครูและบุคลากรทางการศึกษาที่มีใบอนุญาตประกอบวิชาชีพ ประจำปีงบประมาณ พ.ศ.2560 ครั้งที่หนึ่ง ครึ่งปีแรก ในวันที่ 1 เมษายน 2560 (ระยะเวลา ตั้งแต่วันที่ 1 ตุลาคม 2559 ถึง 31 มีนาคม 2560) โดยขอให้ดำเนินการตามกฎ ก.ค.ศ. ว่าด้วยการเลื่อนเงินเดือนของข้าราชการครูและบุคลากรทางการศึกษา พ.ศ. 2550 และกฎ ระเบียบ หลักเกณฑ์และวิธีการที่เกี่ยวข้องไปพลางก่อน ซึ่งก็คือให้เลื่อนเงินเดือนครั้งนี้เป็นขั้นเงินเดือนเช่นเดิมไปพลางก่อน แต่การเลื่อนเงินเดือนครั้งต่อไปจะสอดคล้องกับระบบการเลื่อนเงินเดือนของข้าราชการอื่น ๆ คือ เลื่อนเป็นขั้นต่ำขั้นสูง หรือเลื่อนเป็นเปอร์เซ็นต์
ทั้งนี้ นพ.ธีระเกียรติ ได้กล่าวในที่ประชุมด้วยว่า การปรับองค์ประกอบ ก.ค.ศ. โดยไม่มีผู้แทนครูนั้น ไม่ได้เกิดจากความขัดแย้งหรือเป็นศัตรูกับผู้แทนครู แต่เพื่อให้การบริหารงานมีประสิทธิภาพ เป็นการดำเนินการต่อเนื่องตามคำสั่งคณะรักษาความสงบแห่งชาติ (คสช.) ที่มีมาก่อนหน้านี้ ซึ่งที่ผ่านมาเมื่อ คสช. มีคำสั่งยกเลิก อ.ก.ค.ศ.เขตพื้นที่การศึกษาแล้ว ก็ต้องปรับปรุง ก.ค.ศ. ใหม่ให้สอดคล้องกัน โดยผู้แทนครูยังคงไปทำหน้าที่เป็น  อ.ก.ค.ศ.วิสามัญชุดต่าง ๆ เพื่อกลั่นกรองงานเสนอมา นอกจากนี้ การปรับองค์ประกอบ ก.ค.ศ.ใหม่ ก็เพื่อให้สามารถปรับแก้กฎระเบียบต่าง ๆ ได้ด้วยความรวดเร็ว เพื่อผลประโยชน์ของครูอย่างแท้จริง และเพื่อให้เกิดความคล่องตัวในการทำงานต่อคณะกรรมการศึกษาธิการจังหวัด (กศจ.) ซึ่งก็ได้มีการทำความเข้าใจกับผู้แทนครูแล้ว ส่วนที่เกรงว่าจะมีการเคลื่อนไหวของผู้แทนครูนั้น เชื่อมั่นว่าประเทศต้องเดินหน้าด้วยเหตุผลและกฎหมาย



ที่มา : http://www.thaigov.go.th/news/contents/details/2606