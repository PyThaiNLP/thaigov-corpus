รัฐบาลไทย-ข่าวทำเนียบรัฐบาล-มติ ครม. 13 มิถุนายน 2560







                                วันพุธที่ 14 มิถุนายน 2560                              





    692  













   มติ ครม. 13 มิถุนายน 2560
 

   พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เปิดเผยผลการประชุมคณะรัฐมนตรี เมื่อวันอังคารที่ 13 มิถุนายน 2560 ได้อนุมัติหลักการแก้ไขกฎกระทรวงที่เกี่ยวข้องกับการจัดตั้งและเปลี่ยนประเภทสถาบันอุดมศึกษาเอกชน จำนวน 2 ฉบับ 





เพื่อให้การจัดตั้งสถาบันอุดมศึกษาเอกชนมีความเหมาะสมกับเจตนารมณ์ในการจัดตั้งสถาบันอุดมศึกษาเอกชนในเขตพื้นที่ระเบียงเศรษฐกิจพิเศษภาคตะวันออก และอนุมัติแต่งตั้งนายสินเธาว์ ชัยสวัสดิ์ ที่ปรึกษาด้านมาตรฐานอาชีวศึกษาธุรกิจและบริการ (นักวิชาการศึกษาทรงคุณวุฒิ) สำนักงานคณะกรรมการการอาชีวศึกษา ให้ดำรงตำแหน่ง ศึกษาธิการภาค สำนักงานศึกษาธิการภาค 17 (พิษณุโลก)
● อนุมัติหลักการแก้ไขกฎกระทรวงที่เกี่ยวข้องกับการจัดตั้งและเปลี่ยนประเภทสถาบันอุดมศึกษาเอกชน จำนวน 2 ฉบับ
คณะรัฐมนตรีมีมติอนุมัติหลักการร่างกฎกระทรวงกำหนดหลักเกณฑ์ วิธีการ และเงื่อนไขในการขอรับใบอนุญาตและการออกใบอนุญาตจัดตั้งสถาบันอุดมศึกษาเอกชน พ.ศ. .... และร่างกฎกระทรวงกำหนดหลักเกณฑ์ วิธีการ และเงื่อนไขในการขออนุญาต และการอนุญาตให้เปลี่ยนชื่อหรือเปลี่ยนประเภทสถาบันอุดมศึกษาเอกชน พ.ศ. .... รวม 2 ฉบับ ตามที่กระทรวงศึกษาธิการเสนอ และให้ส่งสำนักงานคณะกรรมการกฤษฎีกาตรวจพิจารณา
โดยให้พิจารณาความสอดคล้องกับการจัดการศึกษาโดยสถาบันอุดมศึกษาที่มีศักยภาพสูงจากต่างประเทศในเขตพื้นที่ระเบียงเศรษฐกิจพิเศษภาคตะวันออก (จังหวัดชลบุรี ระยอง และฉะเชิงเทรา) ซึ่งได้รับยกเว้นการปฏิบัติตามกฎหมายว่าด้วยสถาบันอุดมศึกษาเอกชนตามคำสั่งหัวหน้าคณะรักษาความสงบแห่งชาติ ที่ 29/2560 ลงวันที่ 26 พฤษภาคม พุทธศักราช 2560 เรื่อง การส่งเสริมการจัดการศึกษาโดยสถาบันอุดมศึกษาที่มีศักยภาพสูงจากต่างประเทศด้วย แล้วดำเนินการต่อไปได้
สาระสำคัญของร่างกฎกระทรวงฯ มีดังนี้
1. ร่างกฎกระทรวงกำหนดหลักเกณฑ์ วิธีการ และเงื่อนไขในการขอรับใบอนุญาตและการออกใบอนุญาตจัดตั้งสถาบันอุดมศึกษาเอกชน พ.ศ. ....  เป็นการปรับปรุงแก้ไขหลักเกณฑ์ วิธีการ และเงื่อนไข ในการขอรับใบอนุญาตและการออกใบอนุญาตให้จัดตั้งสถาบันอุดมศึกษา เพื่อให้การจัดตั้งสถาบันอุดมศึกษาเอกชนมีความเหมาะสมกับเจตนารมณ์ในการจัดตั้งสถาบันอุดมศึกษาเอกชนในเขตพื้นที่ระเบียงเศรษฐกิจพิเศษภาคตะวันออก
2. ร่างกฎกระทรวงกำหนดหลักเกณฑ์ วิธีการ และเงื่อนไขในการขออนุญาต และการอนุญาตให้เปลี่ยนชื่อหรือเปลี่ยนประเภทสถาบันอุดมศึกษาเอกชน พ.ศ. ....  เป็นการปรับปรุงแก้ไขหลักเกณฑ์ วิธีการ และเงื่อนไขการขออนุญาตและการอนุญาตให้เปลี่ยนชื่อหรือเปลี่ยนประเภทสถาบันอุดมศึกษาเอกชนเพื่อให้เหมาะสมและชัดเจนยิ่งขึ้น
 

● อนุมัติการแต่งตั้งข้าราชการให้ดำรงตำแหน่งประเภทบริหารระดับสูง (กระทรวงศึกษาธิการ)
คณะรัฐมนตรีมีมติอนุมัติตามที่กระทรวงศึกษาธิการเสนอแต่งตั้ง นายสินเธาว์ ชัยสวัสดิ์ ที่ปรึกษาด้านมาตรฐานอาชีวศึกษาธุรกิจและบริการ (นักวิชาการศึกษาทรงคุณวุฒิ) สำนักงานคณะกรรมการการอาชีวศึกษา ให้ดำรงตำแหน่ง ศึกษาธิการภาค สำนักงานศึกษาธิการภาค 17 (พิษณุโลก) สำนักงานปลัดกระทรวงศึกษาธิการ เพื่อทดแทนตำแหน่งที่ว่าง
ทั้งนี้ ตั้งแต่วันที่ทรงพระกรุณาโปรดเกล้าฯ แต่งตั้ง เป็นต้นไป



ที่มา : http://www.thaigov.go.th/news/contents/details/4506