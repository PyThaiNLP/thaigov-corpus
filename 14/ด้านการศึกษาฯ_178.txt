รัฐบาลไทย-ข่าวทำเนียบรัฐบาล-"สุรเชษฐ์" ตรวจเยี่ยมการวางระบบงานการสร้างการรับรู้ ความเข้าใจ และเผยแพร่ข้อมูลข่าวสาร เพื่อการพัฒนาคุณภาพการศึกษาจังหวัดชายแดนภาคใต้







                                วันศุกร์ที่ 16 มิถุนายน 2560                              





    133  













   "สุรเชษฐ์" ตรวจเยี่ยมการวางระบบงานการสร้างการรับรู้ ความเข้าใจ และเผยแพร่ข้อมูลข่าวสาร เพื่อการพัฒนาคุณภาพการศึกษาจังหวัดชายแดนภาคใต้
 

   พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ ตรวจเยี่ยมการวางระบบงานการสร้างการรับรู้ ความเข้าใจ และเผยแพร่ข้อมูลข่าวสาร เพื่อการพัฒนาคุณภาพการศึกษาจังหวัดชายแดนภาคใต้ 





พล.อ.สุรเชษฐ์ ชัยวงศ์ กล่าวว่า จากการที่กระทรวงศึกษาธิการ ได้ตั้งคณะทำงานการสร้างการรับรู้ ความเข้าใจ และเผยแพร่ข้อมูลข่าวสาร เพื่อการพัฒนาคุณภาพการศึกษาจังหวัดชายแดนภาคใต้ เพื่อดำเนินการในเรื่องนี้ให้เป็นรูปธรรมที่ชัดเจน โดยนายบุญรักษ์ ยอดเพชร รองเลขาธิการคณะกรรมการการศึกษาขั้นพื้นฐาน ในฐานะผู้อำนวยการศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) หรือศึกษาธิการส่วนหน้า เป็นประธานนั้น เพื่อต้องการสร้างการรับรู้ให้เกิดขึ้นในพื้นที่
ซึ่งนอกจากจะเป็นนโยบายสำคัญของ พล.อ.ประยุทธ์ จันทร์โอชา นายกรัฐมนตรีแล้ว ต้องการให้หน่วยงานและประชาชนได้เข้าใจการทำงานของกระทรวงศึกษาธิการอย่างกว้างขวาง เพราะเมื่อประชาชนรับรู้และเข้าใจงานของกระทรวงศึกษาธิการแล้ว จะเกิดความร่วมมือร่วมใจทั้งจากส่วนราชการ ภาคประชาชน ภาคประชาสังคม NGO รวมทั้งสื่อมวลชนในด้านการศึกษาอีกด้วย
การตรวจเยี่ยมกิจกรรมการสร้างการรับรู้ ความเข้าใจ และเผยแพร่ข้อมูลข่าวสารครั้งนี้ ทำให้เห็นความก้าวหน้าของการเตรียมการดำเนินงานการสร้างเครือข่ายในการสร้างการรับรู้ให้เกิดขึ้นในพื้นที่อย่างเป็นรูปธรรม ซึ่ง  "ศึกษาธิการส่วนหน้า" ได้จัดระบบเครือข่ายในการสร้างการรับรู้ออกเป็น 3 ระดับ คือ 1) คณะทำงานสร้างการรับรู้ โดยมีนายบุญรักษ์ ยอดเพชร ผอ.ศปบ.จชต. เป็นประธาน 2) คณะทำงานขับเคลื่อน โดยมีนายชลำ อรรถธรรม ผู้อำนวยการสำนักติดตามและประเมินผล สพฐ. เป็นประธาน 3) เครือข่ายระดับหน่วยงานในพื้นที่ ทั้ง 63 หน่วยงาน
โดยได้กำหนดช่องทาง (Media) ในการสร้างการรับรู้ออกเป็น 4 ช่องทาง คือ Social Network สื่อสิ่งพิมพ์ สื่อวิทยุ และสื่อโทรทัศน์ พร้อมทั้งกำหนดตัวบุคคลผู้รับผิดชอบ (Admin) ทั้ง 4 ช่องทางดังกล่าว โดยมีทีมบริหารจัดการ (Control Unit) และทีมรายงานผลการดำเนินงาน (Project Reporter) ร่วมดูแลระบบงานการสร้างการรับรู้ของ ศปบ.จชต. ทั้งก่อนดำเนินการ ระหว่างดำเนินการ และหลังดำเนินการ
ดังนั้น จึงต้องการมาพบปะให้กำลังใจ ให้การสนับสนุน และติดตามการทำงาน โดยเฉพาะอย่างยิ่งการให้กำลังใจแก่คนทำงาน เป็นสิ่งที่มีค่ามากที่สุด และขอชื่นชมการวางแผนดำเนินการกิจกรรมนี้ที่ถือว่าเป็นตัวอย่างที่ดีมากของระบบการสร้างการรับรู้ของกระทรวงศึกษาธิการอีกด้วย
นายชลำ อรรถธรรม ผู้อำนวยการสำนักติดตามและประเมินผล สพฐ. ในฐานะประธานคณะทำงานขับเคลื่อนการสร้างการรับรู้ ความเข้าใจ และเผยแพร่ข้อมูลข่าวสาร เพื่อการพัฒนาคุณภาพการศึกษาจังหวัดชายแดนภาคใต้  กล่าวว่า โครงสร้างระบบงานการสร้างการรับรู้ของ ศปบ.จชต. ถือเป็นรูปแบบการทำงานที่หน่วยงานทางการศึกษาทุกสังกัดในพื้นที่ 5 จังหวัดชายแดนภาคใต้มีส่วนร่วมและร่วมคิดร่วมวางแผนตามนโยบายของ พล.อ.สุรเชษฐ์ และนโยบายรัฐบาล โดยเน้นการสร้างเครือข่ายบุคคลให้เกิดขึ้นทั้ง 63 หน่วยงาน คือ สพฐ. 18 หน่วยงาน, กศน.5 หน่วยงาน, สช. 5 หน่วยงาน, สอศ. 18 หน่วยงาน, สกอ. 11 หน่วยงาน, ศธจ. 5 หน่วยงาน และ ศธภ. 1 หน่วยงาน โดยแบ่งทีมรับผิดชอบดูแลทั้ง 4 ช่องทางการเผยแพร่ รวมทั้งผ่านเว็บไซต์ ศปบ.จชต. moe-south.org อีกด้วย
ทั้งนี้ การสร้างการรับรู้ดังกล่าวได้ดำเนินการภายใต้กรอบแนวคิดยุทธศาสตร์พระราชทาน "เข้าใจ เข้าถึง และพัฒนา" และเป็นไปตามวิสัยทัศน์ของแผนยุทธศาสตร์การศึกษาจังหวัดชายแดนภาคใต้ 20 ปี คือ "ประชาชนในจังหวัดชายแดนภาคใต้ ได้รับการศึกษาและเรียนรู้ตลอดชีวิตอย่างมีคุณภาพ ดำรงชีวิตอย่างเป็นสุขในสังคมพหุวัฒนธรรม สอดคล้องกับหลักปรัชญาของเศรษฐกิจพอเพียง และการเปลี่ยนแปลงของโลกในศตวรรษที่ 21"
รวมทั้ง 6 ยุทธศาสตร์การศึกษา คือ 1. การศึกษาเพื่อเสริมสร้างความมั่นคง 2. การผลิตและพัฒนากำลังคนให้มีสมรรถนะในการแข่งขัน 3. การพัฒนาศักยภาพคนทุกช่วงวัย และการสร้างสังคมแห่งการเรียนรู้4. การสร้างโอกาสความเสมอภาคและเท่าเทียมกันทางการศึกษา 5. การจัดการศึกษาเพื่อเสริมสร้างคุณภาพชีวิตที่เป็นมิตรกับสิ่งแวดล้อม 6. การพัฒนาระบบการบริหารจัดการศึกษา ตาม 14 เป้าหมาย 55 ตัวชี้วัด 18 กลยุทธ์ และ 81 แนวทาง



ที่มา : http://www.thaigov.go.th/news/contents/details/4564