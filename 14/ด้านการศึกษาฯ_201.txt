รัฐบาลไทย-ข่าวทำเนียบรัฐบาล-ผลประชุม ก.พ.อ. 6/2560







                                วันพฤหัสบดีที่ 29 มิถุนายน 2560                              





    677  













   ผลประชุม ก.พ.อ. 6/2560
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 6/2560 





เมื่อวันพุธที่ 28 มิถุนายน 2560 ณ ห้องประชุมศาสตราจารย์วิจิตร ศรีสอ้าน ชั้น 5 สำนักงานคณะกรรมการการอุดมศึกษา
● เห็นชอบการแต่งตั้งศาสตราจารย์ 4 ราย
ที่ประชุมได้ให้ความเห็นชอบให้นำความกราบบังคมทูลเพื่อทรงพระกรุณาโปรดเกล้าฯ แต่งตั้งข้าราชการพลเรือนในสถาบันอุดมศึกษา ให้ดำรงตำแหน่ง "ศาสตราจารย์" จำนวน 4 ราย ดังนี้
รศ.สุพรรณ ฟู่เจริญ ให้ดำรงตำแหน่งศาสตราจารย์ โดยวิธีที่ 2 ในสาขาวิชาเทคนิคการแพทย์ มหาวิทยาลัยขอนแก่น
รศ.แจ่มใส เพียรทอง ให้ดำรงตำแหน่งศาสตราจารย์ ในสาขาวิชาจุลชีววิทยา มหาวิทยาลัยขอนแก่น
รศ.เกรียงศักดิ์ วารีแสงทิพย์ ให้ดำรงตำแหน่งศาสตราจารย์ ในสาขาวิชาวักกะวิทยา มหาวิทยาลัยมหิดล
รศ.ปราณีต โอปณะโสภิต ให้ดำรงตำแหน่งศาสตราจารย์ ในสาขาวิชาเภสัชศาสตร์ มหาวิทยาลัยศิลปากร
● เห็นชอบการแต่งตั้งศาสตราจารย์ได้รับเงินเดือนขั้นสูง 2 ราย
ที่ประชุมได้ให้ความเห็นชอบสาระและความถูกต้องเหมาะสมของการพิจารณาอนุมัติกำหนดตำแหน่งศาสตราจารย์ได้รับเงินเดือนขั้นสูง และเห็นชอบการได้รับเงินประจำตำแหน่ง ได้รับเงินเดือนขั้นสูง ตามที่คณะอนุกรรมการเกี่ยวกับตำแหน่งทางวิชาการของข้าราชการพลเรือนในสถาบันอุดมศึกษาเสนอ จำนวน 2 ราย ดังนี้
ศาสตราจารย์พัฒน์ มหาโชคเลิศวัฒนา สังกัดคณะแพทยศาสตร์โรงพยาบาลรามาธิบดี ให้ดำรงตำแหน่งศาสตราจารย์ ได้รับเงินเดือนขั้นสูง และเห็นชอบการได้รับเงินประจำตำแหน่งศาสตราจารย์ ได้รับเงินเดือนขั้นสูง ในสาขาวิชากุมารเวชศาสตร์ มหาวิทยาลัยมหิดล
ศาสตราจารย์พนิดา โกสียรักษ์วงศ์ สังกัดคณะแพทยศาสตร์ศิริราชพยาบาล ให้ดำรงตำแหน่งศาสตราจารย์ ได้รับเงินเดือนขั้นสูง และเห็นชอบการได้รับเงินประจำตำแหน่งศาสตราจารย์ ได้รับเงินเดือนขั้นสูง ในสาขาวิชาจักษุวิทยา มหาวิทยาลัยมหิดล
● เห็นชอบการแต่งตั้งคณะอนุกรรมการฯ เพื่อพิจารณากำหนดตำแหน่งทางวิชาการ
ที่ประชุมเห็นชอบให้แต่งตั้งคณะอนุกรรมการเฉพาะกิจเพื่อศึกษาและกำหนดแนวทางการดำเนินการพิจารณากำหนดตำแหน่งทางวิชาการ โดยมีศาสตราจารย์เทียนฉาย กีระนันทน์ เป็นประธานอนุกรรมการ เพื่อแก้ปัญหาเกี่ยวกับการที่สถาบันอุดมศึกษาดำเนินการไม่เป็นไปในแนวทางเดียวกันในการพิจารณาแต่งตั้งให้บุคคลดำรงตำแหน่งทางวิชาการ อาทิ การกำหนดสาขาวิชาที่แต่งตั้งให้ดำรงตำแหน่งทางวิชาการไม่เป็นไปตามหลักสากล, การกำหนดชื่อสาขาวิชาที่ไม่แสดงให้เห็นถึงความเชี่ยวชาญของผู้ขอ, การคัดสรรผู้ทรงคุณวุฒิเพื่อทำหน้าที่ประเมินผลงานทางวิชาการและจริยธรรม และจรรยาบรรณทางวิชาการที่ไม่สอดคล้องกับผลงานและความเชี่ยวชาญของผู้ขอ, แต่งตั้งตำแหน่งทางวิชาการในสาขาที่กว้างเกินไป เป็นต้น ซึ่งจะมีความยืดหยุ่นและสอดคล้องกับความเป็นจริง
นพ.ธีระเกียรติ กล่าวเพิ่มเติมกรณีที่สำนักงานการตรวจเงินแผ่นดิน (สตง.) ได้ดำเนินการตรวจสอบการเบิกจ่ายงบประมาณของมหาวิทยาลัยหลายแห่ง พบว่าการเบิกจ่ายงบประมาณรายจ่าย งบเงินอุดหนุน งบบุคลากรของมหาวิทยาลัยมีเงินเหลือจ่ายจากการไม่ว่าจ้างพนักงานมหาวิทยาลัยตามอัตราจ้างที่ได้รับจัดสรรเงินงบประมาณ ทำให้มีเงินเหลือจ่ายคงค้างในบัญชีค่าจ้างพนักงานมหาวิทยาลัย และไม่นำส่งคืนคลังเป็นรายได้แผ่นดิน
โดยในเบื้องต้น สำนักงานคณะกรรมการการอุดมศึกษา (สกอ.) ได้ชี้แจงรายละเอียดกับมหาวิทยาลัยที่มีปัญหาดังกล่าวแล้ว ซึ่งการดำเนินการที่ผ่านมาอาจจะเกิดจากความไม่รู้ เมื่อมหาวิทยาลัยไม่รู้  สกอ.จึงต้องสร้างการรับรู้และความเข้าใจว่า งบประมาณที่เหลือจ่ายต้องนำส่งคืนคลัง และการให้สัมภาษณ์เรื่องนี้ต่อสื่อมวลชนก็เป็นการกระตุ้นให้มหาวิทยาลัยได้ตื่นตัวในเรื่องการดำเนินการงบประมาณให้ถูกต้องด้วย



ที่มา : http://www.thaigov.go.th/news/contents/details/4867