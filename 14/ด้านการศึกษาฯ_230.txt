รัฐบาลไทย-ข่าวทำเนียบรัฐบาล-สรุปสถิติความคืบหน้าโครงการจัดทำระบบลงทะเบียนและติดตามประเมินผลครูผู้เข้ารับการพัฒนาครูแนวใหม่







                                วันศุกร์ที่ 14 กรกฎาคม 2560                              





    145  













   สรุปสถิติความคืบหน้าโครงการจัดทำระบบลงทะเบียนและติดตามประเมินผลครูผู้เข้ารับการพัฒนาครูแนวใหม่
 

   จากการที่กระทรวงศึกษาธิการได้ประกาศใช้หลักเกณฑ์การประเมินวิทยฐานะและการพัฒนาข้าราชการครูแนวใหม่ "จากพระราชกระแสฯ ... สู่การพัฒนาครูทั้งระบบ" เมื่อวันพุธที่ 5 กรกฎาคม 2560 พร้อมทั้งได้จัดตั้ง "สถาบันคุรุพัฒนา" เพื่อเป็นหน่วยงานในการพัฒนาครูแนวใหม่ 





โดยจัดหลักสูตรอบรมให้ครูสามารถเลือกได้ตามความต้องการ โดยครูจะได้รับงบประมาณอบรมคนละ 1 หมื่นบาทต่อปีนั้น
จากข้อมูลล่าสุดของสำนักพัฒนาครูและบุคลากรการศึกษาขั้นพื้นฐาน สำนักงานคณะกรรมการการศึกษาขั้นพื้นฐาน (สพฐ.) นับตั้งแต่เปิดระบบลงทะเบียนและติดตามประเมินผลครูผู้เข้ารับการพัฒนา เมื่อวันที่ 5 กรกฎาคม 2560 จนถึงวันที่ 11 กรกฎาคม 2560 ด้วยระยะเวลาเพียง 6 วัน พบว่ามีจำนวนครูสนใจสมัครเข้ารับการอบรมแล้วจำนวน 192,621 คน มีจำนวนการลงทะเบียนอบรมหลักสูตร 197,750 คน โดยงบประมาณที่ผ่านการอนุมัติแล้วกว่า 23 ล้านบาท และยังมีงบประมาณที่รอการอนุมัติอีกกว่า 1,073 ล้านบาท
สำหรับหลักสูตรที่ครูเลือกเข้ารับการอบรมเพื่อพัฒนาตนเองนั้น ขณะนี้มีประมาณ 1,400 หลักสูตร ซึ่งหลักสูตรที่ได้รับความสนใจลงทะเบียนอบรมมากที่สุด 5 อันดับแรก คือ หลักสูตรส่งเสริมและสนับสนุนเพื่อยกระดับทักษะพัฒนาการจัดการศึกษาในสื่อการเรียนการสอนให้มีคุณภาพ หลักสูตรฝึกอบรมและการจัดกิจกรรมเกมการศึกษาจากสื่อธรรมชาติ หลักสูตรการพัฒนาสมรรถนะการจัดกิจกรรมการเรียนรู้กลุ่มสาระการเรียนรู้วิทยาศาสตร์ หลักสูตรการเสริมสร้างสมรรถนะการจัดกิจกรรมการเรียนรู้การอ่านออกเขียนเชิงวิเคราะห์วิชาภาษาไทย และหลักสูตรการพัฒนาการจัดกิจกรรมโดยใช้กิจกรรมโครงงาน ตามลำดับ
หลักสูตรที่มีการลงทะเบียนที่นั่งสำรองมากที่สุด เป็นหลักสูตร BBL ออกแบบการสอน เกี่ยวกับวิชาภาษาไทย อังกฤษ คณิตศาสตร์ วิทยาศาสตร์ และ STEM
5 หน่วยงานจัดอบรมที่มีการลงทะเบียนอบรมมากที่สุด คือ ศูนย์บริการวิชาการ มหาวิทยาลัยศรีนครินทรวิโรฒ รองลงมา คือ อมรินทร์บุ๊คเซ็นเตอร์, วิทยาลัยการศึกษา มหาวิทยาลัยพะเยา, มหาวิทยาลัยราชภัฏสวนสุนันทา และคณะครุศาสตร์ มหาวิทยาลัยราชภัฏอุบลราชธานี ตามลำดับ
5 เขตพื้นที่การศึกษาที่มีการลงทะเบียนมากที่สุดในเวลานี้ คือ สำนักงานเขตพื้นที่การศึกษามัธยมศึกษา เขต 36 (เชียงราย-พะเยา) รองลงมาคือ สำนักงานเขตพื้นที่การศึกษาประถมศึกษา (สพป.) เชียงใหม่ เขต 3, สพม.เขต 34 (เชียงใหม่-แม่ฮ่องสอน), สพป.เชียงราย เขต 3 และ สพป.สกลนคร เขต 1 ตามลำดับ โดยจังหวัดที่มีการจัดอบรมมากที่สุด อยู่ที่กรุงเทพมหานคร จังหวัดอุบลราชธานี จังหวัดเชียงใหม่ จังหวัดพิษณุโลก และจังหวัดลำปาง ตามลำดับ
อย่างไรก็ตาม ครูที่จะเข้าสมัครการอบรม ควรตรวจสอบระบบอีเมลของตนเองด้วยว่า ถูกต้อง หรือเป็นปัจจุบัน และควรตรวจสอบการตั้งสถานะ SPAM (หรืออีเมลขยะ) ของอีเมลไว้ด้วย เพราะมีจำนวนอีเมลที่ถูกตีกลับมากถึง 26,691 ฉบับ


อย่างไรก็ตาม จากข้อมูล ณ วันที่ 12 กรกฎาคม 2560 ได้มีจำนวนครูสนใจสมัครเข้ารับการอบรมแล้วจำนวน228,643 คน มีจำนวนการลงทะเบียนอบรมหลักสูตร 256,231 คน โดยงบประมาณที่ผ่านการอนุมัติแล้วกว่า 65 ล้านบาท และยังมีงบประมาณที่รอการอนุมัติอีกกว่า 1,409 ล้านบาท โดยในห้วงเวลาการลงทะเบียน จะมีการเปลี่ยนแปลงไปจากเดิม อาทิ 10 หลักสูตรที่มีการลงทะเบียนอบรมมากที่สุด, หลักสูตรที่มีการลงทะเบียนสำรอง, เขตพื้นที่การศึกษาที่มีการลงทะเบียนมากที่สุด, จังหวัดที่เป็นจุดอบรม เป็นต้น (ตามภาพ)
ด้าน นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ กล่าวว่า กระทรวงศึกษาธิการได้เตรียมงบประมาณเพื่อใช้ในการอบรมพัฒนาครูดังกล่าวประมาณ 5,000 ล้านบาท ซึ่งถือว่าเป็นจำนวนที่น้อยมากเมื่อเทียบกับแต่ละปีที่ผ่านมา ซึ่งกระทรวงศึกษาธิการใช้งบประมาณในการอบรมประชุมสัมมนาครูกระจายไปยังสำนักงานเขตพื้นที่การศึกษาต่าง ๆ รวมแล้วนับหมื่นล้านบาท
นอกจากนี้ มีผู้เข้าชมเว็บไซต์ "สำนักพัฒนาครูและบุคลากรการศึกษาขั้นพื้นฐาน สพฐ." จำนวนมากกว่า 438,000 ครั้งแล้ว ซึ่งถือว่าเป็นเรื่องที่น่ายินดีอย่างมาก เพราะแสดงให้เห็นถึงการเปลี่ยนแปลงการปฏิรูปการศึกษาที่สำคัญ ว่าการมีวิทยฐานะและการพัฒนาครูต้องมีการบูรณาการไปพร้อมกัน จึงจะเกิดประสิทธิภาพ ส่วนที่มีข้อห่วงใยว่าอาจจะมีการเปิดธุรกิจจัดหลักสูตรอบรมครูนั้น คิดว่าคงไม่มี เนื่องจากแต่ละหลักสูตรจะมีเสียงสะท้อนจากครูด้วยกันเองว่าอบรมดีหรือไม่อย่างไร เพราะครูเป็นผู้เลือกหลักสูตรเอง และทุกหลักสูตรจะต้องผ่านการประเมินจากสถาบันคุรุพัฒนาเพื่อให้มีมาตรฐานอีกด้วย


บัลลังก์ โรหิตเสถียร
สรุป/รายงาน



ที่มา : http://www.thaigov.go.th/news/contents/details/5173