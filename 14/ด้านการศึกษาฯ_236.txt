รัฐบาลไทย-ข่าวทำเนียบรัฐบาล-"ศธ. ปลูกป่าร่วมใจทำดีเพื่อพ่อ" จำนวน 999,989 ต้นทั่วประเทศ







                                วันศุกร์ที่ 14 กรกฎาคม 2560                              





    414  













   "ศธ. ปลูกป่าร่วมใจทำดีเพื่อพ่อ" จำนวน 999,989 ต้นทั่วประเทศ
 

   กระทรวงศึกษาธิการจัดกิจกรรม "ศธ.ปลูกป่าร่วมใจทำดีเพื่อพ่อ" เพื่อน้อมรำลึกถึงพระมหากรุณาธิคุณและสืบสานพระราชปณิธานของพระบาทสมเด็จพระปรมินทรมหาภูมิพลอดุลยเดช 





ในด้านการอนุรักษ์ฟื้นฟูทรัพยากรธรรมชาติและสิ่งแวดล้อม และเพื่อส่งเสริมให้บุคลากร นักเรียน นิสิตนักศึกษาเรียนรู้แนวพระราชดำริ รวมถึงได้มีส่วนร่วมในการอนุรักษ์และฟื้นฟูทรัพยากรป่าไม้ของชาติ โดยส่วนกลางจัดขึ้นในพื้นที่เขาพระยาเดินธง อำเภอพัฒนานิคม จังหวัดลพบุรี พร้อมกับส่วนภูมิภาคซึ่งจัดกิจกรรมพร้อมกันทุกจังหวัดทั่วประเทศ จำนวน 999,989 ต้น ในวันที่ 14 กรกฎาคม 2560
นายชัยพฤกษ์ เสรีรักษ์ ปลัดกระทรวงศึกษาธิการ กล่าวรายงานถึงการจัดงานในครั้งนี้ว่า โครงการ "ศธ.ปลูกป่าร่วมใจทำดีเพื่อพ่อ" จัดขึ้นเพื่อน้อมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช บรมนาถบพิตร และเพื่อสืบสานพระราชปณิธาน ด้านการอนุรักษ์ฟื้นฟูทรัพยากรธรรมชาติและสิ่งแวดล้อมของพระองค์ โดยจัดให้มีกิจกรรมปลูกต้นไม้ ซึ่งกรมป่าไม้ได้ให้การสนับสนุนกล้าไม้แก่กระทรวงศึกษาธิการ จำนวน 999,989 ต้น เพื่อปลูกพร้อมกันทุกจังหวัดทั่วประเทศ ในวันที่ 14 กรกฎาคม 2560 โดยกำหนดพื้นที่ปลูก ดังนี้


 ส่วนกลาง จัดกิจกรรมปลูกต้นไม้ จำนวน 5,089 ต้น ณ พื้นที่บริเวณเขาพระยาเดินธง ตำบลดีลัง อำเภอพัฒนานิคม จังหวัดลพบุรี โดยเรียนเชิญรัฐมนตรีว่าการกระทรวงศึกษาธิการ เป็นประธานเปิดโครงการ และนำผู้บริหาร บุคลากร นิสิตนักศึกษา นักเรียน ร่วมกันปลูกต้นไม้จำนวน 5,089 ต้น ซึ่งมีผู้เข้าร่วมกิจกรรมจำนวน 2,020 คน ประกอบด้วยผู้บริหารและบุคลากร จำนวน 520 คน และมีนักเรียนนิสิตนักศึกษาในจังหวัดลพบุรี อีก 1,500 คน


 ส่วนภูมิภาค กำหนดให้สำนักงานศึกษาธิการจังหวัดทุกจังหวัด (ยกเว้นจังหวัดลพบุรี) ร่วมกับหน่วยงานและสถานศึกษาในสังกัดจัดกิจกรรมปลูกต้นไม้ จังหวัดละประมาณ 13,265 ต้น โดยปลูกภายในพื้นที่ของหน่วยงาน สถาบัน และสถานศึกษา หรือพื้นที่ที่เหมาะสม


 การดูแลรักษาต้นไม้ที่ปลูก กระทรวงศึกษาธิการกำหนดให้หน่วยงานหลักที่ปลูกต้นไม้ ได้แก่ สำนักงานปลัดกระทรวงศึกษาธิการ (รับผิดชอบในภาพรวม) สำนักงานคณะกรรมการการศึกษาขั้นพื้นฐาน สำนักงานคณะกรรมการการอาชีวศึกษา สำนักงาน กศน. และสำนักงานคณะกรรมการส่งเสริมการศึกษาเอกชน รวมทั้งสำนักงานศึกษาธิการจังหวัดทุกจังหวัด ซึ่งรับผิดชอบกิจกรรมปลูกต้นไม้ในส่วนภูมิภาค ให้รายงานผลการจัดกิจกรรม รายงานผลการเจริญเติบโตของต้นไม้ พร้อมทั้งกำหนดให้มีการดูแลและบำรุงรักษาต้นไม้ที่ปลูกให้เจริญงอกงาม โดยอาจจะกำหนดให้หน่วยงานหรือสถานศึกษาในสังกัดจัดกิจกรรมเกี่ยวกับการดูแลและบำรุงรักษาต้นไม้ที่ปลูกอย่างต่อเนื่อง


 กล้าไม้ที่ปลูกในโครงการ ศธ.ปลูกป่าร่วมใจทำดีเพื่อพ่อ  กรมป่าไม้ได้ให้การสนับสนุนพื้นที่ปลูกป่าของส่วนกลาง และมอบกล้าไม้เพื่อนำไปปลูกทั้งประเทศ จำนวน 999,989 ต้น ซึ่งหน่วยงานต่าง ๆ สามารถติดต่อรับกล้าไม้ได้ที่ศูนย์เพาะชำกล้าไม้และสถานีเพาะชำกล้าไม้ สังกัดกรมป่าไม้ ได้ทุกแห่งทั่วประเทศ สำหรับพันธุ์ไม้ที่กรมป่าไม้ให้การสนับสนุนเพื่อปลูกของส่วนกลาง ประกอบด้วย ต้นรวงผึ้ง (ต้นไม้ประจำรัชกาลที่ 10) ต้นพิกุล (ต้นไม้ประจำจังหวัดลพบุรี) และพันธุ์ไม้อื่นที่เหมาะสมกับท้องถิ่น


นพ.ธีระเกียรติ เจริญเศรษฐศิลป์ กล่าวว่า พระบาทสมเด็จพระปรมินทรมหาภูมิพลอดุลยเดช รัชกาลที่ 9 ทรงมีพระมหากรุณาธิคุณล้นเกล้าล้นกระหม่อมต่อพสกนิกรชาวไทย ทรงปฏิบัติพระราชกรณียกิจน้อยใหญ่นานัปการ และพระราชทานโครงการอันเนื่องมาจากพระราชดำริอย่างมากมาย เช่น โครงการด้านการพัฒนาคุณภาพชีวิตความเป็นอยู่ของราษฎร ด้านการพัฒนาการศึกษาของชาติ และด้านการอนุรักษ์ฟื้นฟูทรัพยากรธรรมชาติและสิ่งแวดล้อม เป็นต้น ซึ่งนำความเจริญมาสู่ประเทศชาติและประชาชนอย่างไพศาล
กระทรวงศึกษาธิการสำนึกในพระมหากรุณาที่คุณเป็นล้นพ้น จึงกำหนดจัดโครงการ "ศธ. ปลูกป่าร่วมใจทำดีเพื่อพ่อ" โดยมีวัตถุประสงค์เพื่อรำลึกถึงพระมหากรุณาธิคุณ และสืบสานพระราชปณิธานของพระบาทสมเด็จพระปรมินทรมหาภูมิพลอดุลยเดช ในด้านการอนุรักษ์ฟื้นฟูทรัพยากรธรรมชาติและสิ่งแวดล้อม และเพื่อส่งเสริมให้บุคลากร นักศึกษา และนักเรียน ได้ศึกษาเรียนรู้แนวพระราชดำริ รวมถึงได้มีส่วนร่วมในการอนุรักษ์และฟื้นฟูทรัพยากรป่าไม้ของชาติ นอกจากนี้ สมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 ได้ ทรงย้ำและกระตุ้นตลอดเวลาว่าขอให้เราร่วมกันสืบสานพระราชปณิธานของในหลวงรัชกาลที่ 9 ให้ดียิ่ง ๆ ขึ้นไป

นอกจากนี้ การจัดกิจกรรมโครงการดังกล่าวสอดคล้องกับยุทธศาสตร์ชาติระยะ 20 ปี (พ.ศ.2560-2579) ด้านการสร้างการเติบโตบนคุณภาพชีวิตที่เป็นมิตรกับสิ่งแวดล้อมอีกด้วย

ขอขอบคุณผู้ว่าราชการจังหวัดลพบุรี อธิบดีกรมป่าไม้ที่ได้มอบกล้าไม้จำนวนมากและมอบหมายให้รองอธิบดีกรมป่าไม้เข้าร่วมกิจกรรมในวันนี้ รวมทั้งผู้บริหาร เจ้าหน้าที่ในพื้นที่ทุกฝ่าย นิสิตนักศึกษา นักเรียนที่ได้ร่วมกันจัดโครงการครั้งนี้ขึ้น เพื่อน้อมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช และสมเด็จพระเจ้าอยู่หัวมหาวชิราลงกรณ บดินทรเทพยวรางกูร
ขออนุโมทนาให้ทุกท่านที่ตั้งใจทำความดีเพื่อพระองค์และประเทศชาติในวันนี้

บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ



ที่มา : http://www.thaigov.go.th/news/contents/details/5228