รัฐบาลไทย-ข่าวทำเนียบรัฐบาล-มหาวิทยาลัยราชภัฏอุบลราชธานี จัดหลักสูตรระบบผลิตครูวิทยาศาสตร์ โดยใช้โรงเรียนสุขภาวะเป็นฐาน







                                วันศุกร์ที่ 21 กรกฎาคม 2560                              





    103  













   มหาวิทยาลัยราชภัฏอุบลราชธานี จัดหลักสูตรระบบผลิตครูวิทยาศาสตร์ โดยใช้โรงเรียนสุขภาวะเป็นฐาน
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ รับฟังผลการดำเนินงานโครงการวิจัยและพัฒนาระบบการผลิตครู โดยใช้โรงเรียนสุขภาวะเป็นฐาน หลักสูตรครุศาสตรบัณฑิต สาขาวิทยาศาสตร์ทั่วไป (หลักสูตร 5 ปี) หลักสูตรปรับปรุง พ.ศ.2558 





ข่าวสำนักงานรัฐมนตรี 384/2560
มหาวิทยาลัยราชภัฏอุบลราชธานี จัดหลักสูตรระบบผลิตครูวิทยาศาสตร์ โดยใช้โรงเรียนสุขภาวะเป็นฐาน


          นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ รับฟังผลการดำเนินงานโครงการวิจัยและพัฒนาระบบการผลิตครู โดยใช้โรงเรียนสุขภาวะเป็นฐาน หลักสูตรครุศาสตรบัณฑิต สาขาวิทยาศาสตร์ทั่วไป (หลักสูตร 5 ปี) หลักสูตรปรับปรุง พ.ศ.2558 พร้อมเยี่ยมชมผลงานนักศึกษาที่เข้าร่วมโครงการ เมื่อวันพฤหัสบดีที่ 20 กรกฎาคม 2560 ณ ห้องประชุมชั้น 4 คณะครุศาสตร์ มหาวิทยาลัยราชภัฏอุบลราชธานี
นพ.ธีระเกียรติ เจริญเศรษฐศิลป์ กล่าวว่า เป็นเรื่องน่ายินดีที่มหาวิทยาลัยราชภัฏอุบลราชธานีได้รับคัดเลือกเข้าร่วมโครงการดังกล่าวพร้อมกับมหาวิทยาลัยราชภัฏอีก 9 แห่ง ซึ่งโครงการดังกล่าวเป็นความร่วมมือระหว่างสำนักงานเลขาธิการคุรุสภา สำนักงานกองทุนสนับสนุนการสร้างเสริมสุขภาพ (สสส.) และมูลนิธิสถาบันวิจัยระบบการศึกษา เพื่อพัฒนาระบบผลิตครูเน้นสมรรถนะทางวิชาชีพครูเป็นฐานให้แก่นักศึกษาคณะครุศาสตร์ ตั้งแต่ชั้นปีที่ 1-5 โดยใช้โรงเรียนสุขภาวะเป็นแหล่งเรียนรู้ เป็นโรงเรียนร่วมพัฒนาด้านวิชาการ ด้านคุณลักษณะความเป็นครู รวมทั้งฝึกประสบการณ์วิชาชีพด้วย มุ่งสู่เป้าหมายการบริหารจัดการโรงเรียนอย่างมีสุขภาวะใน 4 เรื่อง คือ โรงเรียนเป็นสุข สิ่งแวดล้อมเป็นสุข ครอบครัวเป็นสุข และชุมชนเป็นสุข
ในส่วนของเนื้อหาหลักสูตร จะมีจุดเน้นที่แตกต่างกันในแต่ละชั้นปี อาทิ ชั้นปีที่ 1 เป็นช่วงของการเตรียมความพร้อม เสริมสร้างความเป็นครู และความรู้ด้าน ICT, ชั้นปีที่ 2 เสริมสร้างทักษะการจัดการชั้นเรียน สื่อการสอน, ชั้นปีที่ 3 เน้นบริหารงานด้วยจิตอาสา เช่น สร้างบ้านดิน สนามเด็กเล่น BBL ของเล่น STEM, ชั้นปีที่ 4 เสริมสร้างผู้นำทางวิชาการ เช่น จัดนิทรรศการแสดงผลงาน งานวิจัย การประกวดแข่งขันเครื่องร่อน และชั้นปีที่ 5 จะมีการถอดบทเรียนตามกระบวนการ After Action Reviews (AAR) กระบวนการสร้างชุมชนการเรียนรู้เชิงวิชาชีพ (PLC)
ดังนั้น กระทรวงศึกษาธิการพร้อมให้การสนับสนุนการจัดหลักสูตรผลิตครูตามโครงการดังกล่าว ซึ่งให้ความสำคัญกับระบบการผลิตครูเน้นสมรรถะทางวิชาชีพครูเป็นฐาน โดยเฉพาะอย่างยิ่ง "กิจกรรมเสริมสร้างความเป็นครู" ที่กำหนดไว้ในหลักสูตร ซึ่งถือเป็นหัวใจสำคัญในการก้าวสู่วิชาชีพครู
นอกจากนี้ เนื้อหาวิชาของโครงการมีความสอดคล้องกับแนวทางพัฒนาครูแนวใหม่ของกระทรวงศึกษาธิการ ที่มีสถาบันคุรุพัฒนาเป็นหน่วยประสานเชื่อมโยงหน่วยงานผู้จัดหลักสูตรอบรมพัฒนาครูที่มีความเชื่อมโยงกับเส้นทางความก้าวหน้าในอาชีพ (หลักเกณฑ์วิทยฐานะ) เพื่อให้ครูได้เลือกหลักสูตรที่จะพัฒนาตนเองได้ตามความต้องการ โดย สพฐ. ได้จัดสรรงบประมาณสำหรับอบรมพัฒนาครู จำนวน 10,000 บาทต่อคนต่อปี และจนถึงขณะนี้ผ่านไปแล้ว 15 วัน พบว่ามีครูสมัครลงทะเบียนเข้ารับการอบรมกับสถาบันคุรุพัฒนามากกว่า 4 แสนคนแล้ว นับเป็นความสำเร็จอย่างมาก และเป็นการแสดงให้เห็นว่า การพัฒนาครูแนวใหม่นี้ตอบโจทย์ความต้องการของครูส่วนใหญ่ ซึ่งมีความสนใจที่จะพัฒนาตนเองตามความถนัดและสาขาวิชาที่สอนที่แตกต่างกันไป แต่ก็ต้องยอมรับว่ายังมีข้อติดขัดในการดำเนินงานอยู่บ้าง เช่น สถานที่อบรมที่ต้องการอยู่ไกลบ้าน หลักสูตรที่ต้องการอบรมไม่เพียงพอ ซึ่งกระทรวงเองก็พยายามที่จะแก้ไขเพื่อให้รองรับกับความต้องการของครูได้อย่างหลากหลายและครอบคลุมมากที่สุด และสนับสนุนให้มหาวิทยาลัยราชภัฏอุบลราชธานีและทุกแห่ง ร่วมพัฒนาหลักสูตรที่มีคุณภาพเพื่อเสนอให้สถาบันคุรุพัฒนาให้การรับรองต่อไป
นอกจากนี้ กระทรวงศึกษาธิการยังได้ปรับหลักเกณฑ์การประเมินวิทยฐานะใหม่เช่นกัน โดยน้อมนำแนวทางพระราชทานของพระบาทสมเด็จพระปรมินทรมหาภูมิพลอดุลยเดช ที่ทรงมีพระราชหัตถเลขา เมื่อวันที่ 5 กรกฎาคม 2555 เกี่ยวกับเรื่องของครูความว่า “ปัญหาปัจจุบันคือ ครูมุ่งเขียนงานวิทยานิพนธ์ เขียนตำราส่งผู้บริหาร เพื่อให้ได้ตำแหน่งและเงินเดือนสูงขึ้น แล้วบางทีก็ย้ายไปที่ใหม่ ส่วนครูที่มุ่งการสอนหนังสือกลับไม่ได้อะไรตอบแทน ระบบไม่ยุติธรรม เราต้องเปลี่ยนระเบียบตรงจุดนี้ การสอนหนังสือต้องถือว่าเป็นความดีความชอบ หากคนใดสอนดี ซึ่งส่วนมากคือมีคุณภาพและปริมาณ ต้องมี reward” และมีพระราชดำรัสว่าระบบนี้ไม่ยุติธรรม จึงต้องเปลี่ยน โดยทรงเน้นว่าครูที่สอนดีทั้งปริมาณและคุณภาพ ควรจะได้รับการตอบแทน
ดังนั้น จึงปรับการประเมินวิทยฐานะแนวทางใหม่ เพื่อแก้ปัญหาต่าง ๆ ที่ผ่านมา ทำให้การประเมินมีความเป็นธรรม โดยเฉพาะครูที่อยู่แต่ในห้องเรียน ครูที่ตั้งใจสอน จะได้รับการตอบแทนที่มีความเหมาะสมมากขึ้น ซึ่งก็ถือเป็นการปฏิรูปการศึกษาด้านการพัฒนาครูครั้งประวัติศาสตร์ของประเทศ
 

นวรัตน์ รามสูต, บัลลังก์ โรหิตเสถียร: สรุป/รายงาน
นวรัตน์ รามสูต: ถ่ายภาพ



ที่มา : http://www.thaigov.go.th/news/contents/details/5380