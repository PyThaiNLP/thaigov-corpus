รัฐบาลไทย-ข่าวทำเนียบรัฐบาล-ศธ.จัดงานเฉลิมพระเกียรติสมเด็จพระเจ้าอยู่หัว “ใต้ร่มมหาวชิราบารมี” เนื่องในโอกาสวันเฉลิมพระชนมพรรษา 65 พรรษา







                                วันจันทร์ที่ 31 กรกฎาคม 2560                              





    135  













   ศธ.จัดงานเฉลิมพระเกียรติสมเด็จพระเจ้าอยู่หัว “ใต้ร่มมหาวชิราบารมี” เนื่องในโอกาสวันเฉลิมพระชนมพรรษา 65 พรรษา
 

   กระทรวงศึกษาธิการ จัดงานเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสวันเฉลิมพระชนมพรรษา 65 พรรษา 





ในวันศุกร์ที่ 28 กรกฎาคม 2560 ทั้งในส่วนกลางและส่วนภูมิภาคพร้อมกันทั่วประเทศ ประกอบด้วยพิธีทำบุญตักบาตร พิธีถวายพระพรชัยมงคล รวมทั้งการทบทวนคำปฏิญาณ สวนสนาม และบำเพ็ญประโยชน์ของลูกเสือกว่า 5 ล้านคนทั่วประเทศ
เมื่อเวลา 7.30 น. นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานในพิธีทำบุญตักบาตรพระสงฆ์ จำนวน 66 รูป ณ บริเวณพิธีหอประชุมคุรุสภา
ต่อมาเวลา 8.00 น. รมว.ศึกษาธิการ พร้อมด้วยผู้บริหาร ข้าราชการ และเจ้าหน้าที่ ร่วมพิธีเปิดงานเฉลิมพระเกียรติ "ใต้ร่มมหาวชิราบารมี"
โดย รมว.ศึกษาธิการ ได้กล่าวถวายราชสดุดีเฉลิมพระเกียรติ กล่าวนำถวายพระพรชัยมงคลที่หน้าพระฉายาลักษณ์ ร่วมร้องเพลงสรรเสริญพระบารมี จากนั้นจึงกล่าวเปิดงาน พร้อมทั้งมอบรางวัลให้แก่ผู้ชนะเลิศการประกวดกิจกรรมส่งเสริมคุณธรรมและจริยธรรม จำนวน 18 รางวัล ได้แก่ สำนักงานคณะกรรมการการศึกษาขั้นพื้นฐาน 6 รางวัล, สำนักงานคณะกรรมการการอุดมศึกษา 3 รางวัล, สำนักงานคณะกรรมการการอาชีวศึกษา 3 รางวัล, สำนักงานคณะกรรมการส่งเสริมการศึกษาเอกชน 3 รางวัล และสำนักงานส่งเสริมการศึกษานอกระบบและการศึกษาตามอัธยาศัย 3 รางวัล
ทั้งนี้ ผลงานที่ชนะเลิศการประกวด ได้นำมาจัดแสดงให้ชมร่วมกับบูธกิจกรรมของหน่วยงานต่าง ๆ ในสังกัด ภายในหอประชุมคุรุสภา และบริเวณโดยรอบหอประชุมคุรุสภา


จากนั้นในเวลา 9.30 น. ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ ในฐานะประธานคณะกรรมการบริหารลูกเสือแห่งชาติ เป็นประธานในพิธีเปิดงานเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร องค์ประมุขของคณะลูกเสือแห่งชาติ เนื่องในโอกาสวันเฉลิมพระชนมพรรษา 65 พรรษา โดยมีลูกเสือจำนวน 182 กอง จำนวน 7,280 คน เข้าร่วมพิธีถวายพระพรชัยมงคล ทบทวนคำปฏิญาณและสวนสนาม ณ บริเวณถนนหน้ากระทรวงศึกษาธิการ
ม.ล.ปนัดดา ดิศกุล กล่าวว่า พิธีทบทวนคำปฏิญาณและสวนสนามเพื่อเฉลิมพระเกียรติในครั้งนี้ สำนักงานลูกเสือแห่งชาติได้กำหนดจัดขึ้นพร้อมกันทั่วประเทศ โดยในส่วนภูมิภาคมีสถานศึกษาและหน่วยงานทุกสังกัด รวมทั้งลูกเสือ เนตรนารี ทุกประเภท ทุกเหล่า ผู้บังคับบัญชาลูกเสือ ผู้บำเพ็ญประโยชน์ ลูกเสือชาวบ้าน และสโมสรลูกเสือทั่วประเทศเข้าร่วม ประกอบด้วยพิธีต่าง ๆ อาทิ พิธีทางศาสนา 5 ศาสนา พิธีถวายพระพรชัยมงคลและถวายพระราชกุศล การเดินสวนสนาม กล่าวคำปฏิญาณตน จากนั้นจึงร่วมกิจกรรมบำเพ็ญประโยชน์และจิตอาสา

ซึ่งจัดขึ้นเพื่อให้ลูกเสือทุกหมู่เหล่าได้ทำกิจกรรมร่วมกัน สร้างความจงรักภักดีต่อสถาบันชาติ ศาสนา พระมหากษัตริย์ ฝึกความ มีระเบียบวินัย ความรับผิดชอบต่อหน้าที่ โดยเฉพาะกลุ่มลูกเสือสำรองที่เป็นวัยเด็ก เปรียบเสมือนผ้าขาว จะได้ทำความเข้าใจในบทบาทหน้าที่ของตน ตามพระบรมราโชบายด้านการศึกษาของสมเด็จพระเจ้าอยู่หัวมหาวชิราลงกรณ บดินทรเทพยวรางกูร ที่มุ่งสร้างพื้นฐาน 4 ด้าน ได้แก่ มีทัศนคติที่ถูกต้องต่อบ้านเมือง มีพื้นฐานชีวิตที่มั่นคง-มีคุณธรรม มีงานทำ-มีอาชีพ และเป็นพลเมืองดี ตลอดจนปลูกฝังลักษณะนิสัยการเป็นจิตอาสา ตามแนวทางที่สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงสนับสนุน

ทั้งนี้ ได้มีการจัดกิจกรรมพร้อมกันทั่วประเทศ โดยในส่วนกลาง มีลูกเสือเข้าร่วม 7 ประเภท ได้แก่ ลูกเสือสำรอง ลูกเสือสามัญ ลูกเสือสามัญรุ่นใหญ่ ลูกเสือสมุทร ลูกเสืออากาศ ลูกเสือหน่วยพิเศษ และลูกเสือวิสามัญ รวม 182 กอง จำนวน 7,280 คน และส่วนภูมิภาค มอบหมายให้สำนักงานศึกษาธิการจังหวัด ร่วมกับหน่วยงานและสถานศึกษาในจังหวัด จัดพิธีพร้อมกับส่วนกลาง โดยผู้ว่าราชการจังหวัดเป็นประธาน คาดว่ามีลูกเสือที่เข้าร่วมกิจกรรมทั้งประเทศกว่า 5 ล้านคน เมื่อเสร็จสิ้นพิธีสวนสนามแล้ว ลูกเสือทุกหมู่เหล่าจะร่วมกันบำเพ็ญประโยชน์ เช่น การบริจาคเลือด ปลูกต้นไม้ ดูแลทำความสะอาดอาคารสถานที่และชุมชน เป็นต้น

บัลลังก์ โรหิตเสถียร: สรุป/รายงาน
อิทธิพล รุ่งก่อน, ยุทธพงศ์ เลือกกลั่นดี: ถ่ายภาพ
ขอบคุณภาพถ่าย: etvMac



ที่มา : http://www.thaigov.go.th/news/contents/details/5565