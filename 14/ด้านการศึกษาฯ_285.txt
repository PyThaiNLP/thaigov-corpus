รัฐบาลไทย-ข่าวทำเนียบรัฐบาล-"สุรเชษฐ์" ประชุมติดตามงานกระทรวงศึกษาธิการ (ส่วนหน้า) และการสร้างการรับรู้ความเข้าใจ เพื่อการพัฒนาคุณภาพการศึกษาจังหวัดชายแดนภาคใต้







                                วันศุกร์ที่ 4 สิงหาคม 2560                              





    257  













   "สุรเชษฐ์" ประชุมติดตามงานกระทรวงศึกษาธิการ (ส่วนหน้า) และการสร้างการรับรู้ความเข้าใจ เพื่อการพัฒนาคุณภาพการศึกษาจังหวัดชายแดนภาคใต้
 

   พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ ลงพื้นที่ชายแดนภาคใต้ เพื่อติดตามงานของกระทรวงศึกษาธิการ (ส่วนหน้า) และการสร้างการรับรู้ ความเข้าใจ และเผยแพร่ข้อมูลข่าวสาร เพื่อการพัฒนาคุณภาพการศึกษาจังหวัดชายแดนภาคใต้ 





เมื่อวันพฤหัสบดีที่ 3 สิงหาคม 2560 ณ ห้องประชุมอาคารกระทรวงศึกษาธิการ (ส่วนหน้า) ศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) ภายในค่ายสมเด็จพระสุริโยทัย ตำบลบ่อทอง อำเภอหนองจิก จังหวัดปัตตานี

พล.อ.สุรเชษฐ์ ชัยวงศ์ กล่าวว่า จากการที่กระทรวงศึกษาธิการได้จัดงานมหกรรม "นวัตกรรมแห่งการเรียนรู้ คู่คุณธรรม นำสู่พัฒนาการศึกษา ในพื้นที่จังหวัดชายแดนภาคใต้" เมื่อวันพุธที่ 12 กรกฎาคมที่ผ่านมา ณ ค่ายสมเด็จพระสุริโยทัย โดยได้รับเกียรติจาก พล.อ.อ.ประจิน จั่นตอง รองนายกรัฐมนตรี เป็นประธานเปิดงาน รวมทั้งเปิดอาคารกระทรวงศึกษาธิการ (ส่วนหน้า) แห่งนี้ พร้อมทั้งได้มอบนโยบายขับเคลื่อนการจัดการศึกษาในพื้นที่จังหวัดชายแดนภาคใต้ ซึ่งมีผู้บริหารและข้าราชการในพื้นที่เข้าร่วมงานกว่า 3,500 คนนั้น
การประชุมครั้งนี้ ได้รับทราบผลประเมินการจัดงานดังกล่าว ซึ่งพบว่าสังคมได้รับทราบและเข้าใจบทบาทการทำงานของ ศปบ.จชต. หรือ "กระทรวงศึกษาธิการ (ส่วนหน้า)" มากขึ้น ซึ่งถือเป็นศูนย์กลางที่มีความสำคัญในการขับเคลื่อนการพัฒนาการศึกษาในพื้นที่ให้เป็นไปตามยุทธศาสตร์ชาติ 20 ปี สอดคล้องกับแผนพัฒนาเศรษฐกิจและสังคมแห่งชาติ แผนการศึกษาแห่งชาติ และนโยบายการบริหารและการพัฒนาจังหวัดชายแดนภาคใต้ ที่ได้ดำเนินการตามแผนยุทธศาสตร์การศึกษาเขตพัฒนาพิเศษเฉพาะกิจจังหวัดชายแดนภาคใต้ 20 ปี (พ.ศ.2560-2579) ซึ่งได้กำหนดเป็น 6 ยุทธศาสตร์ย่อย 14 เป้าหมายสำคัญ 55 ตัวชี้วัด 18 กลยุทธ์ และ 81 แนวทางย่อย เป็นแนวทางในการดำเนินงาน
อย่างไรก็ตาม แนวทางการขับเคลื่อนงานของกระทรวงศึกษาธิการ (ส่วนหน้า) จำเป็นจะต้องเร่งสร้างการรับรู้ ความเข้าใจต่อสาธารณชนในทุกขั้นตอนของการดำเนินงาน เพื่อให้ประชาชนในจังหวัดชายแดนภาคใต้ ได้รับการศึกษาและเรียนรู้ตลอดชีวิตอย่างมีคุณภาพ ดำรงชีวิตอย่างเป็นสุขในสังคมพหุวัฒนธรรม สอดคล้องกับหลักปรัชญาของเศรษฐกิจพอเพียง และการเปลี่ยนแปลงของโลกในศตวรรษที่ 21 ซึ่งการสร้างความร่วมมือให้เกิดขึ้นในพื้นที่ เป็นเรื่องที่มีความสำคัญมาก โดยจะต้องสร้างการรับรู้และความเข้าใจให้เกิดขึ้นก่อน เมื่อเข้าใจแล้วความร่วมมือร่วมใจในการทำงานก็จะตามมา โดยที่ผ่านมาได้กำหนดช่องทาง (Media) ในการสร้างการรับรู้ผ่านช่องทางต่าง ๆ คือ Social Network สื่อสิ่งพิมพ์ สื่อวิทยุ สื่อโทรทัศน์ และเว็บไซต์ ที่ได้มีการกำหนดตัวบุคคลผู้รับผิดชอบ (Admin) ทุกช่องทางดังกล่าว พร้อมกำหนดทีมบริหารจัดการ (Control Unit) และทีมรายงานผลการดำเนินงาน (Project Reporter) ร่วมดูแลระบบงานการสร้างการรับรู้ ทั้งก่อนดำเนินการ ระหว่างดำเนินการ และหลังดำเนินการ ที่จะมีเครือข่ายทั้ง 63 หน่วยงานในพื้นที่ร่วมดำเนินงาน คือ สพฐ. 18 หน่วยงาน, กศน.5 หน่วยงาน, สช. 5หน่วยงาน, สอศ. 18 หน่วยงาน, สกอ. 11 หน่วยงาน, ศธจ. 5 หน่วยงาน และ ศธภ. 1 หน่วยงาน
นอกจากนั้น จำเป็นจะต้องเร่งขับเคลื่อนการทำงานตามนโยบายที่ พล.อ.ประยุทธ์ จันทร์โอชา นายกรัฐมนตรี ได้ให้ความสำคัญในการดำเนินงาน เช่น


โครงการสานฝันการกีฬาสู่ระบบการศึกษาจังหวัดชายแดนภาคใต้  ขณะนี้มีโรงเรียนที่เข้าร่วมโครงการสานฝันฯ จำนวน 8 แห่ง จนสามารถขยายผลเป็นโครงการห้องเรียนกีฬาทั่วทุกภูมิภาคอีก 8 แห่ง และในปีการศึกษาหน้าโครงการสานฝันฯ จะขยายผลเพิ่มไปยังโรงเรียนอีก 4 แห่ง ที่ อ.บันนังสตา จ.ยะลา, อ.ทุ่งยางแดง จ.ปัตตานี, อ.จะแนะ และ อ.ยี่งอ จ.นราธิวาส


โครงการห้องเรียนอาชีพ (OBEC Career Program)  ซึ่งเริ่มต้นปีนี้เป็นปีแรกจำนวน 6 โรงเรียน ในพื้นที่โครงการเมืองต้นแบบสามเหลี่ยมมั่นคง มั่งคั่ง ยั่งยืน (นราธิวาส ยะลา และปัตตานี) จำนวน 3 โรงเรียน คือ โรงเรียนเบตง "วีระราษฎร์ประสาน” จังหวัดยะลา, โรงเรียนเวียงสุวรรณวิทยาคม จังหวัดนราธิวาส, โรงเรียนราชมุนีรังสฤษฎ์ จังหวัดปัตตานี และจังหวัดในเขตพัฒนาเศรษฐกิจพิเศษ (เชียงราย ตาก) อีก 3 โรงเรียน คือ โรงเรียนแม่สายประสิทธิ์ศาสตร์ จังหวัดเชียงราย, โรงเรียนแม่จันวิทยาคม จังหวัดเชียงราย, โรงเรียนสรรพวิทยาคม จังหวัดตาก โดยในวันที่ 17 กรกฎาคมที่ผ่านมา ได้ลงพื้นที่โรงเรียนเบตง "วีระราษฎร์ประสาน” รวมทั้งศูนย์ฝึกอบรมวิชาชีพอำเภอสุคิริน สาขาวิทยาลัยสารพัดช่างนราธิวาส และโรงเรียนเวียงสุวรรณวิทยาคม เพื่อรับฟังปัญหาความต้องการและให้ข้อเสนอแนะในการดำเนินงาน ซึ่งจากการลงพื้นที่ดังกล่าวทำให้เห็นความก้าวหน้าการจัดการเรียนสายอาชีพในโรงเรียนมัธยมศึกษา ที่จบแล้วได้ทั้งวุฒิ ม. 6 และ ปวช. รวมทั้งการฝึกอบรมอาชีพทั้งในระบบและนอกระบบ เพื่อมุ่งเน้นให้ผู้เรียนและประชาชนมีอาชีพ มีงานทำ สร้างรายได้ที่สามารถเลี้ยงตนเองและครอบครัวได้ รวมทั้งได้เห็นถึงคุณภาพของศูนย์ฝึกอบรมฯ ที่สุคิริน ที่จะผลักดันให้ยกฐานะเป็นวิทยาลัยการอาชีพสุคิริน ในโอกาสต่อไป


การดำเนินงานเกี่ยวกับทุนการศึกษา และการเสริมสร้างโอกาสทางการศึกษา  ได้จัดให้มีทุนการศึกษาในหลากหลายรูปแบบตามความเหมาะสมกับผู้เรียนในแต่ละระดับและประเภทการศึกษา เพื่อช่วยเหลือนักเรียนนักศึกษา ทั้งโดยทางตรง คือ การสูญเสียบิดามารดาจากเหตุการณ์ความไม่สงบ และโดยทางอ้อม คือ ความยากจน ความขาดแคลนทุนทรัพย์ และด้อยโอกาสต่าง ๆ ซึ่งยังมีอยู่จำนวนมาก คือ ทุนภูมิทายาท ทุนระดับอาชีวศึกษา ทุนอุดมศึกษา และทุนรายปีต่อเนื่องทายาทผู้ได้รับผลกระทบ โดยได้มีการมอบทุนดังกล่าวไปแล้วเมื่อวันที่ 8 กรกฎาคมที่ผ่านมา ณ อำเภอหนองจิก จังหวัดปัตตานี นอกจากนี้มีการมอบทุนการศึกษาให้กับนักศึกษาอาชีวศึกษาโครงการส่งเสริมทุนการศึกษา นักศึกษากลุ่มพิเศษจังหวัดชายแดนภาคใต้ และกิจกรรมค่ายนักศึกษาทุนประจำปีการศึกษา 2560 เมื่อวันที่ 5 กรกฎาคมที่ผ่านมา ณ อำเภอสิงหนคร จังหวัดสงขลา รวมทั้งจัดให้มีการประชุมสัมมนาการแนะแนวการศึกษาต่อ: ทางเลือกและเส้นทางอาชีพของเยาวชนชายแดนใต้ ที่จังหวัดสงขลา เพื่อให้ผู้บริหาร ครู และอาจารย์ ได้มีโอกาสรับฟังข้อมูล ความคิดเห็น ข้อเสนอแนะเกี่ยวกับเส้นทางการศึกษา สาขาวิชา และทางเลือกศึกษาในระดับอุดมศึกษาแนวใหม่ ระหว่างวันที่ 29-30 กรกฎาคมที่ผ่านมา ณ อำเภอหาดใหญ่ จังหวัดสงขลา


 การสรุปรวบรวมข้อมูลและผลการดำเนินงานกลุ่มภารกิจงานที่ 4 (การศึกษา ศาสนา และศิลปวัฒนธรรม) ต่อคณะกรรมการขับเคลื่อนการแก้ไขปัญหาจังหวัดชายแดนภาคใต้ (คปต.) หลังจากสิ้นปีงบประมาณ พ.ศ.2560


พล.อ.สุรเชษฐ์ กล่าวด้วยว่า ได้เน้นการทำงานของกระทรวงศึกษาธิการ (ส่วนหน้า) ในฐานะตัวแทนของกระทรวงศึกษาธิการในพื้นที่จังหวัดชายแดนภาคใต้ ให้ทุกภาคส่วนเข้ามามีส่วนร่วมในการสนับสนุนและพัฒนาการศึกษา เพื่อให้เยาวชนได้รับการศึกษาที่มีคุณภาพอย่างเท่าเทียม รวมทั้งจัดการศึกษาให้กับคนในทุกช่วงวัยเพื่อให้เกิดความยั่งยืน ตลอดจนสร้างความเสมอภาคในการจัดการศึกษาอย่างทั่วถึงในจังหวัดชายแดนภาคใต้ ที่ได้นำระบบการศึกษาที่เข้มแข็งเข้ามาเป็นส่วนหนึ่งในการขับเคลื่อนการแก้ปัญหาจังหวัดชายแดนภาคใต้ ส่งเสริมให้เกิดสันติสุขอย่างยั่งยืน ถือเป็นการทำงานที่สอดคล้องกับนโยบายของ นพ.ธีระเกียรติ เจริญเศรษฐศิลป์ รมว.ศึกษาธิการ ที่เน้นบริหารจัดการโดยเริ่มจากล่างขึ้นบน (Bottom Up) ซึ่งก็คือการรับฟังสภาพปัญหาในระดับพื้นที่ แทนที่จะสั่งการจากส่วนกลางลงมาอีกด้วย

อนึ่ง การประชุมครั้งนี้มีผู้บริหาร และบุคลากรที่เกี่ยวข้องจากส่วนกลางและทุกสังกัดของกระทรวงศึกษาธิการในพื้นที่ 5 จังหวัดชายแดนภาคใต้ เข้าร่วมประชุม อาทิ นายอดินันท์ ปากบารา ผู้ช่วยรัฐมนตรีประจำนายกรัฐมนตรี, พล.ต.ต.ธัมมศักดิ์ วาสะศิริ ที่ปรึกษารัฐมนตรีช่วยว่าการกระทรวงศึกษาธิการ, นายปราโมทย์ แก้วสุข ที่ปรึกษาสำนักงานปลัดกระทรวงศึกษาธิการ, นายบุญรักษ์ ยอดเพชร รองเลขาธิการคณะกรรมการการศึกษาขั้นพื้นฐาน ในฐานะผู้อำนวยการศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.),นายชลำ อรรถธรรม ผู้อำนวยการสำนักติดตามและประเมินผล สำนักงานคณะกรรมการการศึกษาขั้นพื้นฐาน (สพฐ.), ศึกษาธิการจังหวัด, ผู้อำนวยการสำนักงานเขตพื้นที่การศึกษาประถมศึกษา/มัธยมศึกษา, นักประชาสัมพันธ์, ผู้แทนจากหน่วยงานทุกสังกัดในพื้นที่จังหวัดชายแดนภาคใต้ ฯลฯ



บัลลังก์ โรหิตเสถียร: สรุป/รายงาน
ขอบคุณภาพถ่าย: นายพงศ์สัณห์ อุ่นอก สพป.ปัตตานี เขต 1



ที่มา : http://www.thaigov.go.th/news/contents/details/5694