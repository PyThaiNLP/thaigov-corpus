รัฐบาลไทย-ข่าวทำเนียบรัฐบาล-รมว.ศธ.นำผู้แทนนักเรียนไทยที่เข้าร่วมการแข่งขันคณิต-วิทย์โอลิมปิกระหว่างประเทศ เข้าเยี่ยมคารวะนายกรัฐมนตรี







                                วันพฤหัสบดีที่ 10 สิงหาคม 2560                              





    93  













   รมว.ศธ.นำผู้แทนนักเรียนไทยที่เข้าร่วมการแข่งขันคณิต-วิทย์โอลิมปิกระหว่างประเทศ เข้าเยี่ยมคารวะนายกรัฐมนตรี
 

   กระทรวงศึกษาธิการ โดย สสวท. ได้นำคณะนักเรียนและอาจารย์ผู้ฝึกสอนซึ่งเป็นตัวแทนประเทศไทยที่ได้เดินทางไปเข้าร่วมการแข่งขันวิชาการโอลิมปิกระหว่างประเทศ ประจำปีพุทธศักราช 2560 เข้าเยี่ยมคารวะและรับโอวาทจากนายกรัฐมนตรี 





ข่าวสำนักงานรัฐมนตรี 424/2560
รมว.ศธ.นำผู้แทนนักเรียนไทยที่เข้าร่วมการแข่งขันคณิต-วิทย์โอลิมปิกระหว่างประเทศ เข้าเยี่ยมคารวะนายกรัฐมนตรี


          นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยรองศาสตราจารย์ ดร.ธัชชัย สุมิตร ประธานกรรมการสถาบันส่งเสริมการสอนวิทยาศาสตร์และเทคโนโลยี (สสวท.) และ ดร.พรพรรณ ไวทยางกูร ผู้อำนวยการ สสวท. นำคณะผู้แทนนักเรียนไทยที่เดินทางกลับจากการแข่งขันคณิตศาสตร์ วิทยาศาสตร์โอลิมปิกระหว่างประเทศ ประจำปี พ.ศ.2560 เข้าเยี่ยมคารวะ พล.อ.ประยุทธ์ จันทร์โอชา นายกรัฐมนตรี เมื่อวันพฤหัสบดีที่ 10 สิงหาคม 2560 ณ ห้องสีเขียว ตึกสันติไมตรี ทำเนียบรัฐบาล
นพ.ธีระเกียรติ เจริญเศรษฐศิลป์ กล่าวว่า กระทรวงศึกษาธิการ โดย สสวท. ได้นำคณะนักเรียนและอาจารย์ผู้ฝึกสอนซึ่งเป็นตัวแทนประเทศไทยที่ได้เดินทางไปเข้าร่วมการแข่งขันวิชาการโอลิมปิกระหว่างประเทศ ประจำปีพุทธศักราช 2560 เข้าเยี่ยมคารวะและรับโอวาทจากนายกรัฐมนตรี ดังนี้


วิชาคณิตศาสตร์  เดินทางไปเข้าร่วมการแข่งขันคณิตศาสตร์โอลิมปิกระหว่างประเทศ ครั้งที่ 58 ณ นครรีโอ เดอจาเนโร สหพันธ์สาธารณรัฐบราซิล ระหว่างวันที่ 12-23 กรกฎาคม 2560 ผลปรากฏว่านักเรียนไทยได้รับรางวัล 3 เหรียญทอง 2 เหรียญทองแดง 1 เกียรติคุณประกาศ


วิชาคอมพิวเตอร์  เดินทางไปเข้าร่วมการแข่งขันคอมพิวเตอร์โอลิมปิกระหว่างประเทศ (IOI 2017) ระหว่างวันที่ 28 กรกฎาคม-4 สิงหาคม 2560 ณ กรุงเตหะราน สาธารณรัฐอิสลามอิหร่าน ผลปรากฏว่านักเรียนไทยได้รับรางวัล 1 เหรียญเงิน 3 เหรียญทองแดง


วิชาเคมี  เดินทางไปเข้าร่วมการแข่งขันเคมีโอลิมปิกระหว่างประเทศ ครั้งที่ 49 ระหว่างวันที่ 5-15 กรกฎาคม 2560 ณ จังหวัดนครปฐม ผลปรากฏว่านักเรียนไทยได้รับรางวัล 2 เหรียญทอง 2 เหรียญเงิน


วิชาชีววิทยา  เดินทางไปเข้าร่วมการแข่งขันชีววิทยาโอลิมปิกระหว่างประเทศ ครั้งที่ 28 ณ เมืองโคเวนทรี สหราชอาณาจักร ผลปรากฏว่านักเรียนไทยได้รับรางวัล 1 เหรียญเงิน 3 เหรียญทองแดง


วิชาฟิสิกส์  เดินทางไปเข้าร่วมการแข่งขันฟิสิกส์โอลิมปิกระหว่างประเทศ ครั้งที่ 48 (IPhO 2017) ณ เมืองยอร์คยาการ์ตาร์ สาธารณรัฐอินโดนีเซีย ผลปรากฏว่านักเรียนไทยได้รับรางวัล 2 เหรียญทอง 3 เหรียญเงิน


พล.อ.ประยุทธ์ จันทร์โอชา กล่าวว่า เป็นวันที่น่าภาคภูมิใจในความเป็นคนไทยที่ไม่ได้อ่อนด้อยไปกว่าใครในระดับโลก เพียงแต่ต้องกระจายสิ่งเหล่านี้ให้มากยิ่งขึ้น เพราะนักเรียนกลุ่มที่ได้รับรางวัลยังคงเป็นโรงเรียนที่มีชื่อเสียง คือ โรงเรียนเตรียมอุดมศึกษา มหิดลวิทยานุสรณ์ และสวนกุหลาบวิทยาลัย  สำหรับนักเรียนที่เข้าร่วมการแข่งขันแต่ไม่ได้รับรางวัล ก็ถือเป็นความภาคภูมิใจที่ได้ผ่านการคัดกรองในระดับประเทศ ซึ่งจะต้องพัฒนาต่อไป จึงขอแสดงความชื่นชมและความยินดีต่อความสำเร็จแก่นักเรียน ครู ผู้บริหาร และทุกฝ่ายที่เกี่ยวข้อง ที่ได้ร่วมกันทำงานด้วยความเหน็ดเหนื่อยมาเป็นระยะเวลานาน จนได้รับรางวัลอันทรงเกียรติในครั้งนี้ รวม 7 เหรียญทอง 7 เหรียญเงิน และ 8 เหรียญทองแดง ถือเป็นเกียรติคุณของประเทศด้วย
โอกาสนี้ นายกรัฐมนตรีได้ให้โอวาท โดยสรุปดังนี้


 การพัฒนาทรัพยากรมนุษย์ให้สอดคล้องกับการพัฒนาประเทศ  สิ่งสำคัญของการพัฒนาประเทศ คือ การพัฒนาทรัพยากรมนุษย์ โดยเฉพาะความต้องการในระดับตลาดแรงงาน ซึ่งขณะนี้กระทรวงแรงงานได้รวบรวมข้อมูลมาแล้วว่าในอนาคตประเทศต้องการคนประเภทใดบ้าง กระทรวงศึกษาธิการจึงได้นำข้อมูลเหล่านี้ไปวางแผนการผลิตและพัฒนาผู้เรียนให้สอดคล้องกับความต้องการในการพัฒนาประเทศในสาขาต่าง ๆ เช่น STEM อาชีวศึกษา นักเทคนิคสาขาต่าง ๆ เพื่อให้จบแล้วมีงานทำ มีเกียรติ ช่วยนำพาประเทศชาติขับเคลื่อนไปข้างหน้าตามยุทธศาสตร์ชาติ ระยะ 20 ปี ที่จะก้าวไปสู่ความมั่นคง มั่งคั่ง ยั่งยืน ต่อไป


จิตอาสา  สมเด็จพระเจ้าอยู่หัวมหาวชิราลงกรณ บดินทรเทพยวรางกูร ได้ทรงรับสั่งในเรื่องจิตอาสามาแล้วหลายครั้ง โดยนายกรัฐมนตรีได้ยกตัวอย่างว่าหากเด็กเก่ง ๆ ในเรื่องเหล่านี้ที่มีจำนวนประมาณ 600 คน หากมารวมกลุ่มและสรุปข้อมูลว่าประสบการณ์ในการที่จะทำให้เด็กแต่ละคนได้รับรางวัลเป็นอย่างไร ทำได้อย่างไร แล้วนำมาร้อยเรียงเป็นวิธีการ จากนั้นกระทรวงศึกษาธิการสรุปออกมาเป็นแนวทางแก่เด็กหรือหน่วยงานอื่น ๆ ได้นำไปปฏิบัติ ก็ถือเป็นตัวอย่างที่ดีในการสร้างจิตอาสาคนดีสู่สังคม โดยขอให้กระทรวงศึกษาธิการขับเคลื่อนในเรื่องนี้ เพื่อต้องการให้นักเรียนทุกคนได้ไขว่คว้าหาความรู้ในสิ่งที่ตัวเองมีความชำนาญ ไม่ว่าจะเรียนสาขาใดก็ตาม เช่น คณิตศาสตร์ วิทยาศาสตร์ เคมี STEM สายอาชีวศึกษา ฯลฯ และขอให้กระทรวงศึกษาธิการประกาศเลยว่า คนเหล่านี้เป็น "จิตอาสาเพื่อการปฏิรูปของประเทศ" หรือหากสำรวจแล้วพบว่าใครที่ยังไม่มีงานทำหรือยังไม่ดีอย่างไร ก็ขึ้นบัญชีไว้ สามารถรองรับไปทำงานในพื้นที่ EEC เป็นต้น


การสร้างผู้เรียนให้เป็นคนเก่งและคนดี  ได้หารือกับ รมว.ศึกษาธิการไปแล้วว่า ในการศึกษาเราต้องสร้างทั้งคนดีและคนเก่ง คนดี คือ คนที่มีคุณธรรมจริยธรรม เผื่อแผ่ แบ่งปัน มีจิตสาธารณะ คิดถึงคนอื่นก่อนคิดถึงตัวเอง ฯลฯ  สำหรับการจัดการศึกษา เห็นว่าวันนี้การศึกษาไม่ได้ล้มเหลว เพียงแต่กระทรวงศึกษาธิการต้องผลิตกำลังคนให้ตรงกับความต้องการของประเทศ และคนเหล่านี้ต้องร่วมมือกันทำงานให้ได้ ส่วนใหญ่เรามักจะเน้นความรู้ทางด้านวิชาการเป็นหลัก แต่อาจไม่ได้สอนเพิ่มเติมทางด้านทำงานร่วมกัน จึงต้องปลูกฝังในเรื่องการประนีประนอมในการทำงานสิ่งดี ๆ ด้วยกัน ไม่เชื่อมั่นตนเองมากเกินไปจนไม่ฟังใคร


การใช้ Social Media อย่างสร้างสรรค์  เนื่องจากในปัจจุบันมีระบบเทคโนโลยีสารสนเทศและการสื่อสารที่ทุกคนสามารถเข้าถึงได้ง่าย ทุกคนสามารถเขียนโต้ตอบกันได้ แต่หากเกินกรอบวินัยและศีลธรรมอันดีของสังคมก็จะมีปัญหาตามมา จึงฝากให้ช่วยปลูกฝังสิ่งเหล่านี้เพิ่มเติมไปด้วย นอกจากการเรียนภาควิชาการ


วิธีการทำงาน  ต้องเป็นไปแบบละมุนละม่อม ทำงานในลักษณะบูรณาการ ไม่ว่าจะเป็นแผนงาน แผนเงิน แผนคน ที่จะต้องไปพร้อมกัน ตัวอย่างเช่น เรื่องน้ำหรือการวิจัยและพัฒนา ซึ่งตนเองได้ให้หน่วยงานที่รับผิดชอบมาอยู่ภายใต้สำนักนายกรัฐมนตรี เพื่อต้องการขับเคลื่อนในเรื่องเหล่านี้ให้อยู่ในกล่องเดียวกัน ที่จะต้องไม่แยกกันทำงาน


นายกรัฐมนตรี กล่าวฝากด้วยว่า ในการเรียนหนังสือขอให้ตั้งเป้าประสงค์หรือเป้าหมายส่วนตัวว่าอยากเป็นอะไร มีหลักคิดพื้นฐานที่ถูกต้องเพื่อจะได้ไม่เกิดการทะเลาะเบาะแว้งกัน ไม่ละเมิดกฎหมายหรือสิทธิผู้อื่น ช่วยกันรักษาสิ่งแวดล้อม ใช้ศักยภาพตัวเองให้เต็มที่ ในขณะเดียวกันก็ต้องมีจิตสาธารณะในการช่วยเหลือผู้อื่นให้ดีด้วย การศึกษาต้องวางระบบการศึกษาให้มีมาตรฐานเดียวกันหรือใกล้เคียงกัน ครูและนักเรียนต้องเรียนรู้ไปด้วยกัน โดยครูก็ต้องเป็นนักเรียนด้วย และนำเทคโนโลยีมาใช้ให้เกิดประโยชน์ร่วมกันทั้งต่อเด็กและครู หรือครูอาจตั้งหัวข้อต่าง ๆ มาสนทนาหรือถกแถลงร่วมกันกับนักเรียน
ทั้งนี้ ให้ทุกคนระลึกอยู่เสมอว่า "ไม่ควรถามว่าประเทศให้อะไรแก่เรา แต่ควรถามว่าเราควรจะให้อะไรแก่ประเทศชาติ" เพราะประเทศไทยเป็นของคนไทยทุกคน ทุกคนจึงควรมีส่วนร่วมกันในการทำประโยชน์ให้แก่ประเทศชาติ เพื่อให้ประเทศไทยเป็นประเทศที่ได้รับการยอมรับในระดับประชาคมโลก ที่สำคัญต้องปลูกฝังให้นักเรียนเป็นคนเก่งและคนดี มีคุณธรรมจริยธรรมที่ยั่งยืน ภายใต้ร่มพระบารมีของสมเด็จพระเจ้าอยู่หัวมหาวชิราลงกรณ บดินทรเทพยวรางกูร และพระบรมวงศานุวงศ์ทุกพระองค์ที่ทรงทำประโยชน์ให้แก่ประเทศชาติอย่างมากมาย
หลังจากกล่าวให้โอวาทแล้ว นายกรัฐมนตรีได้มอบของที่ระลึกแก่เยาวชนทุกคน พร้อมถ่ายภาพร่วมกัน  และมอบหมายให้ นพ.ธีระเกียรติ เจริญเศรษฐศิลป์ นำนักเรียน ครู และผู้บริหาร ไปเยี่ยมชมสถานที่สำคัญ ภายในตึกไทยคู่ฟ้า ทำเนียบรัฐบาล คือ ห้องสีเขียว ห้องสีม่วง ห้องโดมม่วง ห้องสีงาช้าง และห้องจัดเลี้ยงทำเนียบรัฐบาล



บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ



ที่มา : http://www.thaigov.go.th/news/contents/details/5859