รัฐบาลไทย-ข่าวทำเนียบรัฐบาล-ม.ล.ปนัดดา ดิศกุล พบปะสนทนากับนักเรียนสาธิต มศว ปทุมวัน







                                วันอังคารที่ 29 สิงหาคม 2560                              





    108  













   ม.ล.ปนัดดา ดิศกุล พบปะสนทนากับนักเรียนสาธิต มศว ปทุมวัน
 

   ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ พบปะสนทนาและบรรยายพิเศษ เรื่อง  "คุณธรรมจริยธรรมบนพื้นฐานความเป็นไทย" ในกิจกรรมความรู้คู่คุณธรรมสำหรับนักเรียนชั้นมัธยมศึกษาปีที่ 1 





เมื่อวันจันทร์ที่ 28 สิงหาคม 2560 ณ ห้องประชุมอาคารสาธิตปทุมวัน 4 โรงเรียนสาธิตมหาวิทยาลัยศรีนครินทรวิโรฒ ปทุมวัน
ม.ล.ปนัดดา ดิศกุล กล่าวว่า โรงเรียนสาธิต มศว ปทุมวัน เป็นโรงเรียนแห่งแรกของประเทศที่เรียกชื่อว่า "โรงเรียนสาธิต" ก่อตั้งเมื่อปี พ.ศ 2496 ตามแนวคิดของศาสตราจารย์ ม.ล.ปิ่น มาลากุล รัฐมนตรีว่าการกระทรวงศึกษาธิการในขณะนั้น ซึ่ง ม.ล.ปิ่น มาลากุล ถือเป็นบุคคลต้นแบบของตนเองและผู้คนจำนวนมากตั้งแต่อดีตจนถึงปัจจุบัน ด้วยความเป็นคนอ่อนน้อมถ่อมตนเป็นอย่างมาก
นอกจากนี้ ม.ล.ปิ่น มาลากุล ยังเป็นผู้ประพันธ์บทกลอนที่ไพเราะและเป็นที่กล่าวถึงมาจนถึงปัจจุบันนี้ คือ
"กล้วยไม้ มีดอกช้า ฉันใด
การศึกษาเป็นไป เช่นนั้น
แต่ดอกออกคราวใด งานเด่น
งานสั่งสอนปลูกปั้น เสร็จแล้วแสนงาม"
ในโอกาสนี้ที่ได้มาเยี่ยมเยียนพบปะนักเรียนในครั้งนี้ แม้จะเป็นนักเรียนชั้น ม.1 ของโรงเรียนที่มีจำนวนทั้งสิ้น 418 คน แต่ส่วนตัวรู้สึกประทับใจ ภูมิใจแทนพ่อแม่ครูบาอาจารย์ของเด็กเป็นอย่างมาก เพราะนักเรียนส่วนใหญ่กล้าตอบคำถาม กล้าพูด สามารถตอบคำถามได้ทั้งภาษาไทยและภาษาอังกฤษ ถือเป็นกระบวนทัศน์แห่งความร่วมมือร่วมใจที่มีความงดงามมาก
ทั้งนี้ มีลูกหลานนักเรียนที่ร่วมสนทนาและตอบคำถามต่าง ๆ ได้อย่างดี เช่น


เมื่อถามความหมายของคำว่า "กลยุทธ์ หรือแนวคิดที่เป็นระบบแบบแผนที่จะทำให้เรามีเข็มทิศชีวิตนำทางในที่ที่ควรจะไป" น้องพิม (ชื่อเล่นของนักเรียนรายหนึ่ง) ตอบว่า "กลยุทธ์ของตนเองคือ การตั้งใจเรียน อยากเลือกเรียนในสิ่งที่ตัวเองชอบ ไม่เอาเปรียบคนอื่น"


"น้องนะโม" ตอบคำถามเกี่ยวกับตัวชี้วัด 5 ข้อของโรงเรียนคุณธรรมได้อย่างถูกต้อง คือ "ความพอเพียง ความซื่อสัตย์สุจริต ความกตัญญู ความรับผิดชอบ และการยึดมั่นในหลักคุณธรรมจริยธรรม"


"น้องพิน" ตอบคำถามเกี่ยวกับตัวชี้วัดของการทำงานสมัยนี้ว่า "นอกจากความเก่งแล้ว คนจะต้องมีคุณธรรมจริยธรรม ไม่อย่างนั้นจะทำให้ประเทศชาติประสบปัญหา ไม่โปร่งใส"


"น้องพีท" นักเรียนชาย ม.1  พูดถึงการเป็นโรงเรียนคุณธรรมว่า "โรงเรียนคุณธรรมถือเป็นภารกิจของผู้ปกครอง ครู โรงเรียน ที่จะต้องร่วมกันทำ ไม่ใช่ฝ่ายหนึ่งฝ่ายใดทำ"


"น้องเจียเจีย" ตอบคำถามเกี่ยวกับ "รู้ รัก สามัคคี" หมายความว่า "เราต้องรัก สามัคคี ปรองดองกัน เพื่อทำให้เกิดความสำเร็จ เพราะเราใช้ชีวิตคนเดียวในสังคมไม่ได้ จึงต้องมีกติการ่วมกัน เพื่อให้คนอยู่ร่วมกันในสังคมได้อย่างสันติ และมีจิตใต้สำนึกที่ดี"


ม.ล.ปนัดดา กล่าวด้วยว่า ขอให้นักเรียนนำแนวคิดเกี่ยวกับการทำงานและการดำรงตน 4 ประการ เพื่อนำไปปรับใช้ในการดำรงชีวิตทั้งส่วนตนและส่วนรวม กล่าวคือ Protocol การรู้จักระเบียบและพิธีการ เพราะการอยู่ในสังคมนั้นเราต้องรู้จักพิธีการในการดำรงชีวิต, Etiquette คือสิ่งที่ควรปฏิบัติหรือสิ่งที่ควรจะเป็น ไม่สุดโต่ง ไม่ออกนอกกรอบ, Manners การมีมารยาทที่ดี และ Education การหมั่นศึกษา ขวนขวายหาความรู้ พร้อมทั้งย้ำให้นักเรียนอย่าลืมเอกลักษณ์ที่ดีของคนไทย เช่น การกราบ การไหว้ แม้แต่ผู้ใหญ่ก็ต้องไม่ลืมธรรมเนียมที่ดีคือ ควรรับไหว้เด็ก ๆ เช่นกันด้วย


บัลลังก์ โรหิตเสถียร: สรุป/รายงาน
อิทธิพล รุ่งก่อน: ถ่ายภาพ



ที่มา : http://www.thaigov.go.th/news/contents/details/6255