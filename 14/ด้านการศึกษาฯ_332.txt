รัฐบาลไทย-ข่าวทำเนียบรัฐบาล-รมว.ศธ.ให้การต้อนรับนางอิรินา โบโกว่า ผู้อำนวยการใหญ่องค์การยูเนสโก ในโอกาสเดินทางเยือนประเทศไทยอย่างเป็นทางการ ระหว่างวันที่ 27-29 สิงหาคม 2560







                                วันอังคารที่ 29 สิงหาคม 2560                              





    201  













   รมว.ศธ.ให้การต้อนรับนางอิรินา โบโกว่า ผู้อำนวยการใหญ่องค์การยูเนสโก ในโอกาสเดินทางเยือนประเทศไทยอย่างเป็นทางการ ระหว่างวันที่ 27-29 สิงหาคม 2560
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ กล่าวต้อนรับนางอิรินา โบโกว่า ผู้อำนวยการใหญ่องค์การยูเนสโก ในการปาฐกถาพิเศษ เรื่อง "Global Challenges and UNESCO's Soft Power Vision"  





นพ.ธีระเกียรติ เจริญเศรษฐศิลป์ กล่าวว่า กระทรวงศึกษาธิการได้ให้การต้อนรับนางอิรินา โบโกว่า ผู้อำนวยการใหญ่องค์การยูเนสโก ในโอกาสเดินทางมาเยือนประเทศไทยอย่างเป็นทางการ ระหว่างวันที่ 27-29 สิงหาคม 2560 โดยได้จัดงานเลี้ยงต้อนรับในช่วงค่ำของวันอาทิตย์ที่ 27 สิงหาคมที่ผ่านมา และนางอิรินา โบโกว่า มีกำหนดการเข้าเยี่ยมคารวะ พล.อ.ประยุทธ์ จันทร์โอชา นายกรัฐมนตรี ในวันอังคารที่ 29 สิงหาคม 2560 ที่ทำเนียบรัฐบาล
ในนามของกระทรวงศึกษาธิการ มีความยินดีอย่างยิ่งที่ได้ต้อนรับสตรีคนสำคัญของโลก ซึ่งดำรงตำแหน่งผู้อำนวยการใหญ่สำนักงานยูเนสโกถึง 2 สมัย สำหรับการเยือนประเทศไทยอย่างเป็นทางการในครั้งนี้มีวัตถุประสงค์หลักเพื่อหารือในประเด็นต่าง ๆ ที่ประเทศไทยและยูเนสโกได้ดำเนินการร่วมกันตลอดระยะเวลาที่ผ่านมา โดยยูเนสโกได้ขอบคุณรัฐบาลไทยที่ให้การสนับสนุนความร่วมมือกับยูเนสโกอย่างต่อเนื่อง อาทิ การจัดตั้งสำนักงานยูเนสโก กรุงเทพฯ เมื่อปี พ.ศ. 2504 ซึ่งต่อมาได้เปลี่ยนชื่อเป็นสำนักงานเพื่อการศึกษาในภูมิภาคเอเชียและแปซิฟิก (UNESCO Asia and Pacific Regional Bureau for Education) ในปี พ.ศ. 2544 และยูเนสโกยังทำงานใกล้ชิดกับองค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development: OECD) ซึ่งมีแนวทางที่จะดำเนินโครงการ Country Partnership ของ OECD ด้วย
นอกจากนี้ ยูเนสโกได้จัดการประชุมวิชาการนานาชาติ เรื่อง “Cracking the Code: Girls’ Education in STEM” โดยมีนางอิรินา โบโกว่า เป็นประธานเปิดงาน พร้อมด้วยรัฐมนตรีและแขกผู้มีเกียรติจากนานาประเทศเข้าร่วมประชุม ซึ่งประเด็นสำคัญของการประชุมคือการหารือกัน เรื่อง STEM Education สำหรับเด็กผู้หญิง เนื่องจากในบางประเทศเด็กผู้หญิงยังไม่รับการศึกษาที่ดีพอสมควร มีการกีดกัน และมีความไม่เท่าเทียมทางการศึกษา ดังนั้น การประชุมนี้จึงเป็นโอกาสอันดีที่แต่ละประเทศจะได้แบ่งปันข้อมูลด้านการศึกษาสำหรับเด็กผู้หญิง ในส่วนของ STEM Education ในประเทศไทยนั้นขณะนี้มีหลายหน่วยงานที่เข้ามาร่วมดำเนินการ อาทิ องค์การรัฐมนตรีศึกษาแห่งเอเชียตะวันออกเฉียงใต้ หรือซีมีโอ (Southeast Asian Ministers of Education Organization : SEAMEO), สถาบันส่งเสริมการสอนวิทยาศาสตร์และเทคโนโลยี (สสวท.), สำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ (สวทน.), กระทรวงวิทยาศาสตร์และเทคโนโลยี เป็นต้น โดยทุกหน่วยงานได้หารือกันถึงการส่งเสริมให้ผู้หญิงเป็นนักวิทยาศาสตร์ เพราะในบางประเทศกรณีเหล่านี้อาจถูกละเลย
นอกเหนือจากที่กล่าวมาข้างต้นแล้ว นางอิรินา โบโกว่า มีกำหนดการที่จะเข้าร่วมในพิธีลงนามบันทึกข้อตกลงความร่วมมือระหว่างยูเนสโกและกระทรวงวิทยาศาสตร์และเทคโนโลยี เพื่อจัดตั้งศูนย์ฝึกอบรมดาราศาสตร์นานาชาติ ซึ่งตั้งอยู่ที่จังหวัดเชียงใหม่ และได้รับการรับรองจากองค์การยูเนสโกให้เป็นศูนย์ประเภทที่ 2 ภายใต้การอุปถัมภ์ขององค์การยูเนสโกด้วย ดังนั้น ยูเนสโกไม่ใช่หน่วยงานที่ทำหน้าที่ตรวจสอบ แต่จะทำหน้าที่ประสาน ช่วยเหลือ สนับสนุน และชี้ทิศทางเกี่ยวกับการศึกษาของโลกว่าจะร่วมมือกันอย่างไร เช่น การหารือเรื่องการศึกษาจะเข้ามามีบทบาทอย่างมากในการป้องกันการก่อการร้ายของโลก, ประเด็นด้านวัฒนธรรม, วิทยาศาสตร์ เป็นต้น
ในช่วงหนึ่งของการปาฐกถาพิเศษ นางอิรินา โบโกว่า ได้กล่าวขอบคุณกระทรวงศึกษาธิการไทยที่ให้การต้อนรับเป็นอย่างดี และมีความยินดีอย่างยิ่งที่ได้มาเยือนประเทศไทยอีกครั้ง พร้อมทั้งได้กล่าวถึงความสำคัญของ "Soft Power" ซึ่งเป็นการโน้มน้าวจูงใจโดยใช้การศึกษา วิทยาศาสตร์ วัฒนธรรม และสังคมศาสตร์ เพื่อสร้างสังคมแห่งการเรียนรู้สำหรับทุกคน รวมทั้งได้กล่าวถึงความสำคัญของความเท่าเทียมกันด้วยการส่งเสริมให้ทุกคนได้รับการศึกษาอย่างเท่าเทียม โดยไม่มีใครถูกทิ้งไว้ข้างหลัง และจะไม่มีสังคมใดบนโลกนี้ที่อยู่เพียงลำพัง เราจะเดินไปด้วยกันบนโลกใบเดียวกันนี้ ซึ่งสอดคล้องกับวาระการพัฒนาที่ยั่งยืน 2030 ของสหประชาชาติที่มุ่งเน้นการลดความเหลื่อมล้ำหรือความไม่เท่าเทียม ขจัดความยากจน และสร้างสันติภาพด้วย อีกทั้งได้เน้นย้ำถึงการที่มีผู้หญิงจำนวนมากที่ถูกบังคับให้ทำงาน และไม่ได้รับการศึกษา จึงต้องร่วมมือกันเปลี่ยนแปลงเรื่องนี้ด้วยการส่งเสริมให้ผู้หญิงเข้าถึงการศึกษา ตลอดจนให้มีโอกาสเรียนวิทยาศาสตร์ เทคโนโลยี วิศวกรรมศาสตร์ และคณิตศาสตร์มากขึ้นด้วย

อรพรรณ ฤทธิ์มั่น, บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ



ที่มา : http://www.thaigov.go.th/news/contents/details/6273