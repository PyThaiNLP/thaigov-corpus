รัฐบาลไทย-ข่าวทำเนียบรัฐบาล-แถลงข่าว '1 ศตวรรษธงชาติไทย' (100 ปี ใต้ร่มธงไทย) โครงการประกวดการประดับธงชาติไทย







                                วันจันทร์ที่ 4 กันยายน 2560                              





    0  













   แถลงข่าว '1 ศตวรรษธงชาติไทย' (100 ปี ใต้ร่มธงไทย) โครงการประกวดการประดับธงชาติไทย
 

   ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เป็นประธานในงานแถลงข่าว '1 ศตวรรษธงชาติไทย' (100 ปี ใต้ร่มธงไทย) 





โครงการประกวดการประดับธงชาติไทย เพื่อน้อมรำลึกในพระมหากรุณาธิคุณ พระบาทสมเด็จพระมงกุฎเกล้าเจ้าอยู่หัว สมเด็จพระมหาธีรราชเจ้า รัชกาลที่ 6 เมื่อวันอังคารที่ 29 สิงหาคม 2560 ณ ห้องประชุมเทวกรรมรังรักษ์ชั้น 2 สโมสรทหารบก ถนนวิภาวดีรังสิต โดยมีนายพฤฒิพล ประชุมผล ผู้อำนวยการพิพิธภัณฑ์ธงชาติไทย, นางสาวรัตนมณี ละออง ประธานโครงการ 1 ศตวรรษธงชาติไทย, นายสุเทพ ศิลปงาม ผู้อำนวยการโครงการ 1 ศตวรรษธงชาติไทย ตลอดจนศิลปินดารา นักร้อง นักแสดง และนักเรียนนักศึกษา เข้าร่วมงานแถลงข่าว
ม.ล.ปนัดดา ดิศกุล กล่าวว่า ธงชาติไทยหรือธงไตรรงค์ ถือกำเนิดขึ้นในปี พ.ศ.2460 ในรัชสมัยของพระบาทสมเด็จพระมงกุฎเกล้าเจ้าอยู่หัว สมเด็จพระมหาธีรราชเจ้า รัชกาลที่ 6 พระผู้ทรงพระราชทานธงชาติไทย ซึ่งทำให้ลูกหลานเยาวชนและพี่น้องประชาชนได้มีสัญลักษณ์ที่แสดงออกถึงความรักชาติ และมีธงชาติใช้อย่างสง่างาม อีกทั้งพระองค์ท่านทรงเป็นแบบอย่างของความรักชาติอย่างเข้มข้น จึงต้องการให้ลูกหลานเยาวชนดำเนินตามรอยเบื้องพระยุคลบาทในเรื่องของความรักชาติ และสมัครสมานสามัคคี
ในโอกาสครบ 100 ปี ที่ได้มีการประกาศใช้ธงชาติไทยอย่างเป็นทางการ ซึ่งเป็นการเน้นย้ำและประกาศเจตนารมณ์ของผู้จัดงานที่แสดงให้เห็นว่าคนไทยมีความรักชาติและสามัคคีนั้น หวังเป็นอย่างยิ่งว่าการจัดงานครั้งนี้จะเป็นก้าวแรกอันสำคัญที่ประชาชนชาวไทยจะร่วมกันสร้างความรักความสามัคคี รวมจิตใจของคนไทยทั้งประเทศให้สมกับคำกล่าวที่ว่า “ร้อยปีธงชาติไทย ร้อยดวงใจไทยทั้งชาติ”
อนึ่ง โครงการดังกล่าวได้มีการจัดทำธงชาติไทยที่มีสีและขนาดตรงตามมาตรฐานที่กำหนด เพื่อนำไปใช้ประดับตามสถานศึกษาและสถานที่ทั่วไป อีกทั้งยังมีการจำหน่ายเสื้อโปโลที่ระลึก 100 ปี ธงชาติไทยด้วย ผู้สนใจสามารถสั่งซื้อได้ที่ Call Center 02 4529155 โดยรายได้จากการจำหน่ายธงชาติ เสื้อ และของที่ระลึก จะสมทบทุนสร้างศูนย์การเรียนรู้ประวัติธงชาติไทยและมูลนิธิร่วมร้อยใจไทย
สำหรับการแถลงข่าวในครั้งนี้ มีศิลปินดารา นักร้อง และนักแสดง เข้าร่วมงานจำนวนมาก อาทิ นางสาวฝนทิพย์ วัชรตระกูล (ปุ๊กลุ๊ก) มิสไทยแลนด์ยูนิเวิร์ส 2010, เรือเอก สมรักษ์ คำสิงห์ วีรบุรุษเหรียญทองโอลิมปิก 1996, เจเน็ต เขียว, นางสาวเซฟฟานี อาวะนิค เป็นนักแสดงลูกครึ่งไทย-ออสเตรีย ผู้ชนะเลิศมิสทีนไทยแลนด์ ปี 2009, นายบิณฑ์ บรรลือฤทธิ์ นักแสดงจิตอาสาที่ทำประโยชน์เพื่อสังคม เป็นต้น

อรพรรณ ฤทธิ์มั่น, บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ



ที่มา : http://www.thaigov.go.th/news/contents/details/6380