รัฐบาลไทย-ข่าวทำเนียบรัฐบาล-รมช.ศธ. (ม.ล.ปนัดดา) พบปะข้าราชการครูบรรจุใหม่ จ.ชลบุรี กล่าวขอจงอุทิศตนเป็นข้าราชการของพระมหากษัตริย์ มีเมตตากรุณา และเสริมสร้างเด็กเพื่อให้เด็กไปสร้างชาติ







                                วันจันทร์ที่ 4 กันยายน 2560                              





    324  













   รมช.ศธ. (ม.ล.ปนัดดา) พบปะข้าราชการครูบรรจุใหม่ จ.ชลบุรี กล่าวขอจงอุทิศตนเป็นข้าราชการของพระมหากษัตริย์ มีเมตตากรุณา และเสริมสร้างเด็กเพื่อให้เด็กไปสร้างชาติ
 

   ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ พบปะกับข้าราชการครูบรรจุใหม่จังหวัดชลบุรี สังกัดกระทรวงศึกษาธิการ และบรรยายพิเศษ เรื่อง ‘การเป็นข้าราชการที่ดี’ ในการประชุมพัฒนาข้าราชการครูและบุคลากรทางการศึกษาที่บรรจุใหม่ จ.ชลบุรี ปี พ.ศ.2560 





เมื่อวันพฤหัสบดีที่ 31 สิงหาคม 2560 ณ หอประชุมสุภรณ์ วีรวรรณ โรงเรียนชลกันยานุกูล อ.เมืองชลบุรี โดยมีผู้บริหารในจังหวัดชลบุรีเข้าร่วม อาทิ นายภัครธรณ์ เทียนไชย ผู้ว่าราชการจังหวัดชลบุรี, นายธานินทร์ ชลจิตต์ ศึกษาธิการจังหวัดชลบุรี, นายธวัชชัย อุ่ยพานิช รองศึกษาธิการภาค สำนักงานศึกษาธิการภาค 9, นางสาวเฉิดเฉลา แก้วประเคน ผู้อำนวยการโรงเรียนชลกันยานุกูล ฯลฯ
ม.ล.ปนัดดา ดิศกุล กล่าวกับข้าราชการครูบรรจุใหม่ในตอนหนึ่งว่า การเข้ารับราชการถือเป็นเกียรติยศแก่ทั้งตนเองและครอบครัว จงมีความภาคภูมิใจในศักดิ์ศรีของความเป็นข้าราชการของพระมหากษัตริย์ และร่วมกันทุ่มเทในความรับผิดชอบใหญ่หลวงในหน้าที่ราชการทางการศึกษา สนองพระมหากรุณาธิคุณ
การให้การศึกษา ถือเป็นการแนะนำ สั่งสอน และอบรม เพื่อให้ศิษย์มีความเจริญงอกงามในการเรียนรู้ คิดอ่าน มีความเข้าใจในการดำรงชีวิตที่ดีงาม ถือหลักคุณธรรมจรรยา อาชีพครูอาจารย์ คือ ผู้มุ่งมั่นให้ศิษย์นำเอาความรู้ความสามารถที่จะมีติดตัวไปจากโรงเรียน เพื่อการศึกษาต่อ ดำรงสัมมาชีพสุจริต เกื้อกูลตน เกื้อกูลบุพการี ครอบครัว และผู้อื่น ก่อให้เกิดความสมดุลอย่างเหมาะสมในการดำเนินชีวิตของแต่ละผู้แต่ละฝ่ายในสังคม ครูอาจารย์เป็นผู้มีบุญคุณใหญ่หลวง ในขณะเดียวกัน ครู คือ ผู้เป็นมิตรแท้และเข้าใจได้อย่างถ่องแท้กับศิษย์ ถือเป็นแรงบันดาลใจที่ยิ่งใหญ่แก่ศิษย์ หวังแลเห็นความเจริญก้าวหน้าของศิษย์ทุกคน
ม.ล.ปนัดดา ขอให้ข้าราชการครูบรรจุใหม่ได้นำศาสตร์ของพระราชามาสู่การดำเนินปรัชญาชีวิตสู่ความสุขและความสำเร็จในหน้าที่ราชการ ร่วมกันขับเคลื่อนสืบสานพระราชปณิธานโรงเรียนคุณธรรม ซึ่งมีกรอบแนวคิดที่สำคัญ 5 ประการ คือ 1) ความพอเพียง 2) ความกตัญญู 3) ความซื่อสัตย์สุจริต 4) ความรับผิดชอบ 5) การมีอุดมการณ์คุณธรรมจริยธรรม และกล่าวในท้ายที่สุดว่า ขอเป็นกำลังใจแก่กัน และตนขอมอบความจริงใจแด่ครูทุกท่านตลอดไป
นายธานินทร์ ชลจิตต์ ศึกษาธิการจังหวัดชลบุรี กล่าวว่า การประชุมพัฒนาครูบรรจุใหม่ของจังหวัดชลบุรี จัดโดยสำนักงานศึกษาธิการจังหวัด (ศธจ.) ชลบุรี เพื่อเพิ่มประสิทธิภาพและเสริมสร้างความรู้ ความเข้าใจเกี่ยวกับบทบาทหน้าที่ในการปฏิบัติหน้าที่ตำแหน่งครูผู้ช่วยให้เกิดประโยชน์สูงสุดด้านการศึกษาและทางราชการ ซึ่งมีครูผู้ช่วยทุกสังกัดเข้าร่วมการประชุมพัฒนาจำนวน 694 คน แยกเป็น สพป.ชลบุรี เขต 1 จำนวน 57 คน, สพป.ชลบุรี เขต 2 จำนวน 98 คน, สพป.ชลบุรี เขต 3 จำนวน 240 คน, สพม.เขต18 จำนวน 242 คน, อาชีวศึกษาจังหวัดชลบุรี จำนวน 50 คน และศูนย์การศึกษาพิเศษจังหวัดชลบุรี จำนวน 7 คน


บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ
ขอบคุณข้อมูลเพิ่มเติม: สำนักงาน รมช.ศธ.



ที่มา : http://www.thaigov.go.th/news/contents/details/6382