รัฐบาลไทย-ข่าวทำเนียบรัฐบาล-ศธ.-C.P.Group จัดอบรมเชิงปฏิบัติการ "รวมพลังสร้างสรรค์ทีม" (MOE One Synergy Program : Transformational Leadership Workshop)







                                วันพฤหัสบดีที่ 7 กันยายน 2560                              





    342  













   ศธ.-C.P.Group จัดอบรมเชิงปฏิบัติการ "รวมพลังสร้างสรรค์ทีม" (MOE One Synergy Program : Transformational Leadership Workshop)
 

   กระทรวงศึกษาธิการ โดยสำนักงานคณะกรรมการการศึกษาขั้นพื้นฐาน (สพฐ.) ร่วมกับเครือเจริญโภคภัณฑ์ (C.P.Group) จัดอบรมเชิงปฏิบัติการโครงการเสริมสร้างศักยภาพการทำงานเป็นทีม "รวมพลังสร้างสรรค์ทีม"  





เพื่อเสริมสร้างศักยภาพการทำงานเป็นทีมให้เกิดพลังขององค์กร รวมทั้งการเสริมสร้างพัฒนาทักษะผู้นำสำหรับกลุ่มผู้บริหารระดับต้น ผู้อำนวยการสำนักของกระทรวงศึกษาธิการและผู้อำนวยการสำนักงานเขตพื้นที่การศึกษาประถมศึกษา/มัธยมศึกษาทั่วประเทศเข้ารับการอบรมในครั้งนี้ ซึ่งจัดขึ้นระหว่างวันที่ 6-9 กันยายน 2560 ณ สถาบันพัฒนาผู้นำเครือเจริญโภคภัณฑ์ (C.P.Leadership Institute หรือ CPLI) อำเภอปากช่อง

คุณธาดา เศวตศิลา ผู้อำนวยการกลุ่ม ด้านธุรกิจการศึกษา บริษัท ทรู คอร์ปอเรชั่น จำกัด (มหาชน)ประธานพิธีเปิด กล่าวตอนหนึ่งว่า Action Learning ซึ่งเป็นกระบวนการเรียนรู้สำคัญที่นำมาใช้ในการอบรมครั้งนี้ กลุ่มทรู คอร์ปอเรชั่น ได้นำมาใช้ในองค์กรกว่า 6 ปีแล้ว ซึ่ง Action Learning ที่ดีที่สุดก็คือ "ต้องกลั่นกรองจากตัวจริงเสียงจริงของผู้บริหาร" การอบรมครั้งนี้ท่านอาจจินตนาการตัวเองให้เป็นนักเรียน โดยรอบห้องจะมีกล้องบันทึกไว้ทั้งหมด เปรียบเสมือนเป็นกระจกสะท้อนให้ท่าน เช่นเดียวกับผู้บริหารระดับสูงสุดของกลุ่มทรู ก็ต้องมีบทบาทในการอบรมในลักษณะนี้มาแล้วเช่นเดียวกัน เพื่อเน้นให้เกิดการทำงานเป็นทีม ทลายไซโล สร้างความผูกพันของบุคลากรทุกระดับให้เกิดขึ้นเป็นค่านิยมองค์กร (Core Value) ที่จะนำไปสู่วัฒนธรรมองค์กรต่อไป

ในความร่วมมือกับกระทรวงศึกษาธิการนั้น ช่วงปลายปีที่ผ่านมา C.P. ได้ร่วมกันจัดการอบรมเชิงปฏิบัติการตามโครงการเสริมสร้างศักยภาพการทำงานเป็นทีม “รวมพลังสร้างสรรค์ทีม” (The Synergy Teamwork for  education: Transformation Ministry of Education in collaboration with C.P. Group) ภายใต้คอนเซ็ปท์  "MOE One Team" เพื่อเสริมสร้างศักยภาพการทำงานเป็นทีมให้เกิดพลังขององค์กร (Synergy) รวมทั้งเพื่อพัฒนาทักษะการสร้างทีมงานที่มีประสิทธิผล (Effective Team Building Skill) ตลอดจนทักษะภาวะผู้นำที่จำเป็นสำหรับผู้บริหารในศตวรรษที่ 21 (Essential Leadership Skills in the 21st Century) โดยเริ่มต้นจากผู้บริหารระดับสูงสุดของทั้งสององค์กร คือ C.P. และกระทรวงศึกษาธิการ (รวมทั้งรัฐมนตรี) มาทำ Action Learning ร่วมกันก่อน  จากนั้นจึงขยายผลการอบรมไปยังระดับสถานศึกษา เริ่มจาก 20 โรงเรียนที่ผ่านการคัดเลือกจากสำนักงานคณะกรรมการการศึกษาขั้นพื้นฐาน (สพฐ.) มาทำเวิร์คช็อปร่วมกันเพื่อแก้ปัญหาและร่วมกันพัฒนาโรงเรียน จำนวน 4 ครั้ง โดยแต่ละโรงเรียนจะมีทั้งผู้อำนวยการ รองผู้อำนวยการโรงเรียน และครูวิชาการ มานั่งทำ Action Learning โต๊ะเดียวกัน เพื่อวิเคราะห์สังเคราะห์ร่วมกันที่เรียกว่า Reflection หรือกระจกส่องซึ่งกันและกัน เช่นเดียวกับการอบรมครั้งนี้ที่เราจะเป็นกระจกให้ท่านได้เห็นถึงศักยภาพ (Potential) ของตนเอง เพราะท่านที่เข้าอบรมทุกคนจะเป็นอนาคตของกระทรวงศึกษาธิการต่อไป โดยมีวิทยากรชั้นนำจากต่างประเทศที่เป็นผู้เชี่ยวชาญด้านการพัฒนาแนวคิดและความเป็นผู้นำองค์กร เช่น Dr.Noel M. Tichy และ Bob Knowling มาให้ความรู้ตลอดการอบรม
คุณธาดา ยังได้กล่าวถึง Action Learning* คือ "กระบวนการของการรวมกลุ่มของคนที่มีระดับของทักษะและประสบการณ์ที่แตกต่างกัน เพื่อวิเคราะห์ปัญหาการทำงานที่เกิดขึ้นและพัฒนาแผนการดำเนินงาน โดยการเรียนรู้จากการลงมือปฏิบัติ" พร้อมทั้งได้อธิบายถึงสูตรของการเรียนรู้โดยการลงมือปฏิบัติว่า การเรียนรู้ของคนจะเกิดขึ้นโดยมีสมการ L = P+Q+R คือ การเรียนรู้ (Learning) เกิดจากความสัมพันธ์ของความรู้ที่เคยรับรู้หรือเกิดขึ้นมาแล้ว (Programmed instruction) รวมกับการสอบถาม (Questioning) และการคิดไตร่ตรองสิ่งใหม่ ๆ (Reflections)
ดังนั้น กระบวนการของการเรียนรู้โดยการลงมือปฏิบัติ จะเกิดขึ้นได้ก็ต่อเมื่อได้รับการสนับสนุนจากผู้บริหารองค์กร การผลักดันจากผู้บริหารของกลุ่มงาน เพราะแนวคิดนี้ต้องใช้เวลาในช่วงระหว่างวันทำงานมาพูดคุยตกลงร่วมกัน  ซึ่งแนวคิดของการเรียนรู้โดยการลงมือปฏิบัติ ถือว่าเป็นกระบวนการที่ช่วยทำให้เกิดสังคมแห่งการเรียนรู้ขึ้นในองค์กร เนื่องจากเป็นแนวคิดที่มุ่งเน้นให้เกิดการแลกเปลี่ยนเรียนรู้ การแสดงความคิดเห็นและการเรียนรู้ร่วมกันของสมาชิกในทีม
สำหรับการอบรมในช่วงบ่าย มีคณะผู้บริหารของกระทรวงศึกษาธิการเข้าร่วมการอบรมและตอบคำถามจากสมาชิกกลุ่มต่าง ๆ เกี่ยวกับ Development & Action Learning ซึ่งแบ่งเป็น 22 กลุ่ม เช่น ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ, นายบุญรักษ์ ยอดเพชร รองเลขาธิการคณะกรรมการการศึกษาขั้นพื้นฐาน ฯลฯ ส่วนโปรแกรมที่เหลือของการอบรมครั้งนี้ จะเป็นเวิร์คช็อปตามหลักสูตร คือ Humans are Underrated Change Formula, Old Way/New Way Force Ranking Individual Presentation, 360 Feedback CSR with School Children (MOE Team brings school children) และ AAR & Reflections
ส่วนพิธีปิดการอบรมในวันเสาร์ที่ 9 กันยายนนี้ เวลา 11.30 น. มีคณะผู้บริหารระดับสูงทั้งสององค์กรให้เกียรติเข้าร่วม

บัลลังก์ โรหิตเสถียร: สรุป/รายงาน
อิทธิพล รุ่งก่อน: ถ่ายภาพ
7/9/2560
ภาพเพิ่มเติม  facebook: ข่าวสำนักงานรัฐมนตรี
*อ้างจากสมาคมการจัดการงานบุคคลแห่งประเทศไทย



ที่มา : http://www.thaigov.go.th/news/contents/details/6512