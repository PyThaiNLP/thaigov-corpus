รัฐบาลไทย-ข่าวทำเนียบรัฐบาล-พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานในพิธีเปิดการประชุมเชิงปฏิบัติการนำผู้ปกครองนักเรียนมาเยี่ยมนักเรียนในโครงการโรงเรียนอุปถัมภ์ (ครอบครัวอุปถัมภ์)







                                วันพฤหัสบดีที่ 7 กันยายน 2560                              





    707  













   พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานในพิธีเปิดการประชุมเชิงปฏิบัติการนำผู้ปกครองนักเรียนมาเยี่ยมนักเรียนในโครงการโรงเรียนอุปถัมภ์ (ครอบครัวอุปถัมภ์)
 

   พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานในพิธีเปิดการประชุมเชิงปฏิบัติการนำผู้ปกครองนักเรียนมาเยี่ยมนักเรียนในโครงการโรงเรียนอุปถัมภ์ (ครอบครัวอุปถัมภ์) ปีการศึกษา 2560 





ข่าวสำนักงานรัฐมนตรี 471/2560
สพฐ.นำผู้ปกครองเยี่ยมนักเรียนโครงการโรงเรียนอุปถัมภ์ (ครอบครัวอุปถัมภ์)


พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานในพิธีเปิดการประชุมเชิงปฏิบัติการนำผู้ปกครองนักเรียนมาเยี่ยมนักเรียนในโครงการโรงเรียนอุปถัมภ์ (ครอบครัวอุปถัมภ์) ปีการศึกษา 2560 เมื่อวันพฤหัสบดีที่ 7 กันยายน 2560 ณ โรงแรมอัญชลีน่า กรุงเทพฯ
พล.อ.สุรเชษฐ์ ชัยวงศ์ กล่าวว่า โครงการโรงเรียนอุปถัมภ์ (ครอบครัวอุปถัมภ์) ดำเนินการโดยสำนักงานคณะกรรมการการศึกษาขั้นพื้นฐาน (สพฐ.) มีวัตถุประสงค์เพื่อสร้างโอกาสทางการศึกษา พร้อมทั้งพัฒนาศักยภาพทางวิชาการให้กับนักเรียนในเขตพัฒนาพิเศษเฉพาะกิจจังหวัดชายแดนภาคใต้ ส่งเสริมโอกาสการแลกเปลี่ยนเรียนรู้วัฒนธรรมวิถีชีวิต ในสังคมพหุวัฒนธรรม และยกระดับคุณภาพชีวิตของเยาวชนในเขตพัฒนาพิเศษเฉพาะกิจจังหวัดชายแดนภาคใต้
ทั้งนี้ กระทรวงศึกษาธิการได้วางแผนยุทธศาสตร์การจัดการศึกษาจังหวัดชายแดนใต้ในระยะยาวเพื่อเป็นแนวทางไปสู่เป้าหมายของการจัดการศึกษาในพื้นที่พิเศษอันมีความเป็นอัตลักษณ์เฉพาะพื้นที่ โดยน้อมนำพระราชดำริของพระบาทสมเด็จพระปรมินทรมหาภูมิพลอดุลยเดช ในหลวงรัชกาลที่ 9 และสมเด็จพระเจ้าอยู่หัวมหาวชิราลงกรณ บดินทรเทพยวรางกูร ในหลวงรัชกาลที่ 10 ตลอดจนนโยบายของรัฐบาล มาเป็นแนวทางจัดการศึกษาที่สอดคล้องกับบริบทของพื้นที่ในทุกมิติ
โดยในปีการศึกษา 2560 มีนักเรียนเข้าร่วมโครงการโรงเรียนอุปถัมภ์ (ครอบครัวอุปถัมภ์) จำนวน 265 คน ประกอบด้วยนักเรียนจังหวัดปัตตานี 101 คน ยะลา 24 คน นราธิวาส 65 คน สตูล 32 คน และ 4 อำเภอของจังหวัดสงขลา 43 คน เป็นนักเรียนชั้นมัธยมศึกษาปีที่ 4 จำนวน 69 คน ชั้นมัธยมศึกษาปีที่ 5 จำนวน 95 คน ชั้นมัธยมศึกษาปีที่ 6 จำนวน 101 คน เข้าเรียนในโรงเรียนอุปถัมภ์จำนวน 42 โรงเรียน ซึ่งเป็นโรงเรียนที่ตั้งอยู่ในเขตกรุงเทพฯ และปริมณฑลจำนวน 30 โรงเรียน ภาคกลางจำนวน 1 โรงเรียน ภาคเหนือจำนวน 1 โรงเรียน ภาคตะวันออกเฉียงเหนือจำนวน 2 โรงเรียน ภาคตะวันออกจำนวน 3 โรงเรียน และภาคใต้จำนวน 5 โรงเรียน
สำหรับกิจกรรมที่ได้นำผู้ปกครองนักเรียนมาเยี่ยมนักเรียนครั้งนี้ เพื่อเป็นการสร้างความสัมพันธ์อันดีต่อกันในการร่วมมือทุกด้าน ไม่เพียงแต่โครงการโรงเรียนอุปถัมภ์ (ครอบครัวอุปถัมภ์) เท่านั้น แต่เชื่อมโยงไปถึงโครงการของกระทรวงศึกษาธิการที่ต้องอาศัยความร่วมมือระหว่างประชาชนและภาครัฐ และเชื่อมั่นว่าการจัดการศึกษาตามนโยบายแผนงานของกระทรวงศึกษาธิการ จะนำไปสู่การศึกษาที่ยั่งยืนและเป็นตัวอย่างอันดีในการดำเนินงานขับเคลื่อนการศึกษาในภูมิภาคอื่นต่อไป
นายณรงค์ แผ้วพลสง รองเลขาธิการคณะกรรมการการศึกษาขั้นพื้นฐาน กล่าวเพิ่มเติมว่า สพฐ. เป็นองค์กรหลักที่สำคัญต่อการพัฒนาการศึกษาในเขตพัฒนาพิเศษเฉพาะกิจจังหวัดชายแดนภาคใต้ โดยบูรณาการความร่วมมือจากหน่วยงานเพื่อมอบโอกาสทางการการศึกษาแก่นักเรียนอย่างเท่าเทียมกัน ซึ่งการจัดกิจกรรมครั้งนี้ประกอบด้วยผู้ปกครองนักเรียน ผู้บริหารสำนักงานเขตพื้นที่การศึกษา ผู้บริหารสถานศึกษา ครูผู้รับผิดชอบโครงการจากต้นสังกัด ครูพี่เลี้ยง บุคลากรทางการศึกษาในเขตพัฒนาพิเศษเฉพาะกิจจังหวัดชายแดนภาคใต้ เข้าร่วมการประชุมครั้งนี้จำนวน 320 คน
โดยมีเป้าหมายเพื่อให้ผู้ปกครอง ครู และบุคลากรทางการศึกษา ร่วมนิเทศติดตามการดำเนินโครงการ มีโอกาสพบปะแลกเปลี่ยนเรียนรู้ประสบการณ์ ปัญหาอุปสรรค และร่วมกันแสวงหาแนวทางพัฒนาโครงการ พร้อมทั้งส่งเสริมการมีส่วนร่วมระหว่างภาคประชาชนและภาครัฐ ในการขับเคลื่อนการส่งเสริมโอกาสทางการศึกษาให้มีการพัฒนามากยิ่งขึ้นต่อไป

บัลลังก์ โรหิตเสถียร: สรุป/รายงาน
ขอบคุณข้อมูล: สพฐ.
และภาพถ่ายจาก: etvMAC และทีมงาน รมช.ศธ.



ที่มา : http://www.thaigov.go.th/news/contents/details/6513