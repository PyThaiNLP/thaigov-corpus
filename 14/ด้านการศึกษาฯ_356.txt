รัฐบาลไทย-ข่าวทำเนียบรัฐบาล-รมว.ศธ.ลงพื้นที่ตรวจเยี่ยมการวางแผนพัฒนาโครงการเมืองการศึกษาอมตะ (AMATA EDUTOWN@EEC) เพื่อรองรับสถานศึกษาเอกชนที่มีศักยภาพสูงจากต่างประเทศ 







                                วันจันทร์ที่ 11 กันยายน 2560                              





    302  













   รมว.ศธ.ลงพื้นที่ตรวจเยี่ยมการวางแผนพัฒนาโครงการเมืองการศึกษาอมตะ (AMATA EDUTOWN@EEC) เพื่อรองรับสถานศึกษาเอกชนที่มีศักยภาพสูงจากต่างประเทศ 
 

   รมว.ศึกษาธิการ "นพ.ธีระเกียรติ เจริญเศรษฐศิลป์" ลงพื้นที่นิคมอุตสาหกรรมอมตะนคร จ.ชลบุรี เพื่อตรวจเยี่ยมการวางแผนพัฒนาโครงการเมืองการศึกษาอมตะ (AMATA EDUTOWN@EEC) เพื่อรองรับการเป็นเมืองอัจฉริยะ (AMATA Smart City) 





และสนองตอบนโยบายของรัฐบาลในการก้าวไปสู่ประเทศไทย 4.0 รวมทั้งนโยบายการพัฒนาพื้นที่พัฒนาระเบียงเศรษฐกิจพิเศษภาคตะวันออก (EEC) ที่สถานศึกษาเอกชนที่มีศักยภาพสูงจากต่างประเทศ สามารถเข้ามาจัดการเรียนการสอนด้านวิทยาศาสตร์และเทคโนโลยีที่มีความสำคัญต่อการพัฒนาประเทศในอนาคต
วันนี้ (8 กันยายน 2560) เวลา 10.40 น. นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ, ดร.สุภัทร จำปาทอง เลขาธิการคณะกรรมการการอุดมศึกษา, ดร.สุเทพ ชิตยวงษ์ เลขาธิการคณะกรรมการการอาชีวศึกษา เดินทางไปยังนิคมอุตสาหกรรมอมตะนคร อำเภอเมืองชลบุรี เพื่อพบปะหารือกับคุณวิกรม กรมดิษฐ์ ประธานเจ้าหน้าที่บริหาร (CEO) บริษัท อมตะ คอร์ปอเรชั่น จำกัด (มหาชน) และประธานมูลนิธิอมตะ  พร้อมทั้งตรวจเยี่ยมการวางแผนพัฒนาโครงการเมืองการศึกษาอมตะ (AMATA EDUTOWN@EEC) เพื่อรองรับการเป็นเมืองอัจฉริยะ และสนองตอบนโยบายของรัฐบาลในการก้าวไปสู่ประเทศไทย 4.0 และนโยบายการพัฒนาพื้นที่พัฒนาระเบียงเศรษฐกิจพิเศษภาคตะวันออก (Eastern Economic Corridor: EEC)
การพบปะหารือครั้งนี้ เป็นผลสืบเนื่องมาจากแนวนโยบายของรัฐบาลในการพัฒนาพื้นที่ EEC ในพื้นที่ 3 จังหวัด คือ ฉะเชิงเทรา ชลบุรี และระยอง ซึ่งบริษัท อมตะ คอร์ปอเรชั่น จำกัด (มหาชน) มีนโยบายที่จะปรับเปลี่ยนรูปแบบการพัฒนาธุรกิจ จากการเป็นผู้พัฒนานิคมอุตสาหกรรม มาเป็นผู้พัฒนาเมืองอัจฉริยะ (AMATA Smart City)ซึ่งในการดำเนินการดังกล่าว บริษัทฯ ได้วางแผนพัฒนาโครงการเมืองการศึกษาอมตะ (AMATA EDUTOWN) เพื่อรองรับการเป็นเมืองอัจฉริยะ และสนองตอบนโยบายของรัฐบาลในการก้าวไปสู่ประเทศไทย 4.0 และนโยบายการพัฒนาพื้นที่ EEC
จากการลงพื้นที่ครั้งนี้ ทำให้เชื่อมั่นว่าพื้นที่ดังกล่าวมีความพร้อมในการปฏิรูปและพัฒนาการศึกษาของประเทศ เพื่อยกระดับการศึกษาไทยให้สอดคล้องกับทิศทางของนโยบายดังกล่าว ซึ่งจะมีสถานศึกษาเอกชนที่มีศักยภาพสูงจากต่างประเทศ สามารถเข้ามาจัดการเรียนการสอนด้านวิทยาศาสตร์และเทคโนโลยีที่มีความสำคัญต่อการพัฒนาประเทศในอนาคต ตามคำสั่งหัวหน้าคณะรักษาความสงบแห่งชาติ ที่ 27/2560 เรื่อง การพัฒนาการศึกษาของประเทศด้านวิทยาศาสตร์และเทคโนโลยี และคำสั่งหัวหน้าคณะรักษาความสงบแห่งชาติ ที่ 29/2560 เรื่อง การส่งเสริมการจัดการศึกษาโดยสถาบันอุดมศึกษาที่มีศักยภาพสูงจากต่างประเทศ ลงวันที่ 26 พฤษภาคม 2560
นพ.ธีระเกียรติ กล่าวด้วยว่า นโยบายดังกล่าวจะช่วยเปิดโอกาสให้เยาวชนไทยได้มีโอกาสเข้าศึกษาในสถานศึกษาที่มีศักยภาพสูง ที่จะเป็นกลไกสำคัญในการผลิตและพัฒนาทรัพยากรบุคคลในสาขาที่เป็นความต้องการของตลาดแรงงานและมีความสำคัญต่อการรองรับการขยายตัวของระบบเศรษฐกิจ การค้า และการลงทุนในอนาคต


บัลลังก์ โรหิตเสถียร: สรุป/รายงาน
อิทธิพล รุ่งก่อน: ถ่ายภาพ



ที่มา : http://www.thaigov.go.th/news/contents/details/6559