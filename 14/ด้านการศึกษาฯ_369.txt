รัฐบาลไทย-ข่าวทำเนียบรัฐบาล-"ศุภชัย เจียรวนนท์" บรรยายความร่วมมือสานพลังประชารัฐ ในการประชุม U-School Mentoring







                                วันจันทร์ที่ 18 กันยายน 2560                              





    358  













   "ศุภชัย เจียรวนนท์" บรรยายความร่วมมือสานพลังประชารัฐ ในการประชุม U-School Mentoring
 

   ในฐานะหัวหน้าทีมภาคเอกชนด้านการศึกษาพื้นฐานและการพัฒนาผู้นำ (E5) บรรยายความร่วมมือตามโครงการ "สานพลังประชารัฐ" ในการประชุมวิชาการแลกเปลี่ยนเรียนรู้การดำเนินโครงการพัฒนาคุณภาพการศึกษาและการพัฒนาท้องถิ่น 





ข่าวสำนักงานรัฐมนตรี 488/2560
"ศุภชัย เจียรวนนท์" บรรยายความร่วมมือสานพลังประชารัฐ ในการประชุม U-School Mentoring


คุณศุภชัย เจียรวนนท์ ประธานคณะผู้บริหารเครือเจริญโภคภัณฑ์ และคณะกรรมการอิสระเพื่อการปฏิรูปการศึกษา ในฐานะหัวหน้าทีมภาคเอกชนด้านการศึกษาพื้นฐานและการพัฒนาผู้นำ (E5) บรรยายความร่วมมือตามโครงการ "สานพลังประชารัฐ" ในการประชุมวิชาการแลกเปลี่ยนเรียนรู้การดำเนินโครงการพัฒนาคุณภาพการศึกษาและการพัฒนาท้องถิ่น โดยมีสถาบันอุดมศึกษาเป็นพี่เลี้ยง (U-School Mentoring) พ.ศ.2560 เมื่อวันศุกร์ที่ 15 กันยายน 2560 ณ โรงแรมมิราเคิล แกรนด์ คอนเวนชั่น กรุงเทพฯ โดย ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการและคณะทำงานสานพลังประชารัฐ รวมทั้ง ดร.อรสา ภาววิมล รองเลขาธิการคณะกรรมการการอุดมศึกษา ให้การต้อนรับและรับฟังการบรรยาย
สำหรับนโยบาย "สานพลังประชารัฐ" เป็นนโยบายสำคัญของรัฐบาลในการขับเคลื่อนเศรษฐกิจประเทศด้วยการบูรณาการความร่วมมือร่วมกันระหว่างภาครัฐ ภาคเอกชน และภาคประชาสังคม ซึ่งมีหลักการทำงานที่สำคัญ คือ ให้ภาคเอกชนเป็นผู้ให้ข้อเสนอแนะและเชื่อมโยงการตลาด ขณะที่ภาครัฐให้การสนับสนุน (Private Lead, Public Support) โดยเน้นผลสัมฤทธิ์และเป้าหมายเป็นหลัก (Result Oriented) และลดหรือกำจัดข้ออุปสรรคต่าง ๆ ในการดำเนินงาน เน้นการทำ Quick Win เพื่อเร่งแก้ไขปัญหา 3 ด้านที่สำคัญของประเทศ คือ ลดความเหลื่อมล้ำ พัฒนาคุณภาพคน และเพิ่มขีดความสามารถในการแข่งขัน
ในด้านความร่วมมือสานพลังประชารัฐ ที่เกี่ยวข้องกับกระทรวงศึกษาธิการ มี 2 ด้าน จากทั้งหมด 6 ด้าน คือ ด้านการยกระดับคุณภาพวิชาชีพ (E2) ที่มีนายรุ่งโรจน์ รังสิโยภาส กรรมการผู้จัดการใหญ่ SCG เป็นหัวหน้าทีมภาคเอกชน และด้านการศึกษาพื้นฐานและการพัฒนาผู้นำ (E5) ที่มีนายศุภชัย เจียรวนนท์ ประธานคณะผู้บริหารเครือเจริญโภคภัณฑ์ เป็นหัวหน้าทีมภาคเอกชน โดยรัฐมนตรีว่าการกระทรวงศึกษาธิการ (นพ.ธีระเกียรติ เจริญเศรษฐศิลป์) เป็นหัวหน้าทีมภาครัฐทั้งสองด้าน
สำหรับความก้าวหน้าในการทำงานสานพลังประชารัฐที่เกี่ยวข้องกับกระทรวงศึกษาธิการ ทั้ง 2 ด้าน มีความก้าวหน้าอย่างต่อเนื่อง ซึ่งในแต่ละครั้งที่มีการประชุมหารือร่วมกัน ผู้บริหารระดับสูงสุดของทั้งภาครัฐและภาคเอกชน รวมทั้งผู้ทรงคุณวุฒิจากภาคประชาสังคม ได้เข้าร่วมประชุมหารือด้วยกันมาอย่างต่อเนื่องจนเกิดผลสำเร็จต่อการวางรากฐานที่สำคัญในช่วงระยะเริ่มต้นโครงการ อันจะนำไปสู่การจัดทำแผนระยะกลาง (Medium) และแผนระยะยาว (Long Term) เพื่อสร้างพื้นฐานให้เกิดความยั่งยืนต่อไป
สำหรับผู้สนใจต้องการทราบรายละเอียดและความคืบหน้าการทำงานของสานพลังประชารัฐ สามารถเข้าเยี่ยมชมเว็บไซต์ "สานพลังประชารัฐ.com"
ดร.สุภัทร จำปาทอง เลขาธิการคณะกรรมการการอุดมศึกษา กล่าวในการเปิดการประชุมวิชาการครั้งนี้เกี่ยวกับการพัฒนาท้องถิ่นโดยมีสถาบันอุดมศึกษาเป็นพี่เลี้ยง (U-School Mentoring) ด้วยว่า สืบเนื่องจากปัญหาคุณภาพการศึกษาขั้นพื้นฐานของประเทศ ไม่ว่าจะเป็นปัญหาเรื่องศักยภาพครูและผลสัมฤทธิ์ทางการศึกษาของนักเรียนที่ยังขาดความพร้อมต่อการปฏิรูปการศึกษาไปสู่ศตวรรษที่ 21 นโยบายของภาครัฐในปัจจุบัน จึงกำหนดบทบาทให้สถาบันอุดมศึกษาทำหน้าที่เป็นพี่เลี้ยง เพื่อช่วยพัฒนาคุณภาพการศึกษาและการพัฒนาท้องถิ่นในทุกพื้นที่ทั่วประเทศ โดยให้ระบบเครือข่ายอุดมศึกษาภูมิภาค 9 เครือข่าย ภายใต้การกำกับดูแลของสำนักงานคณะกรรมการการอุดมศึกษา (สกอ.) ทำหน้าที่ในการขับเคลื่อนและเป็นศูนย์กลางในการประสานความร่วมมือกับทุกหน่วยงานในระดับพื้นที่ เพื่อตอบโจทย์ให้กับการแก้ไขและพัฒนา
การประชุมในครั้งนี้ จึงเป็นโอกาสในการแลกเปลี่ยนเรียนรู้ที่ดี และสามารถใช้ในการขยายผลไปประยุกต์ต่อเพื่อให้คุณภาพการจัดการศึกษาของประเทศไทยดียิ่งขึ้นในอนาคต สร้างโอกาสให้กับนักเรียนในถิ่นห่างไกลมากขึ้น ทุก ๆกิจกรรรมในโครงการ U-School Mentoring นี้ อาจจะมีผลกระทบมากหรือน้อยแตกต่างกันไป แต่เป้าหมายที่เราต่างเห็นร่วมกันคงจะไม่พ้นการช่วยกันส่งเสริมในการพัฒนานักเรียน ซึ่งจะเป็นอนาคตของชาติได้ต่อไป
ในช่วง 2 ปีที่ผ่านมามหาวิทยาลัยได้เข้าไปสัมผัส และช่วยพัฒนาในบางเรื่อง พร้อม ๆ กับได้เรียนรู้สภาพปัญหาที่แท้จริงในพื้นที่ หวังเป็นอย่างยิ่งว่าการขยายผลจากโครงการนี้ จะเพิ่มพูนความสามารถในการจัดการศึกษาของโรงเรียนให้ดีมากยิ่งขึ้น และหวังว่านักเรียนจะมีโอกาสในการแสดงศักยภาพ รวมถึงสร้างการเรียนรู้ให้กว้างขวางมากยิ่งขึ้นต่อไป

บัลลังก์ โรหิตเสถียร: สรุป/รายงาน
คณะทำงานฯ: ถ่ายภาพ
ขอบคุณภาพถ่ายและข้อมูลประธานกล่าวเปิด: สกอ.
ขอบคุณภาพสานพลังประชารัฐ: สานพลังประชารัฐ.com



ที่มา : http://www.thaigov.go.th/news/contents/details/6749