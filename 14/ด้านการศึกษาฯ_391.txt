รัฐบาลไทย-ข่าวทำเนียบรัฐบาล-ผลการประชุมองค์กรหลัก 34/2560







                                วันพุธที่ 27 กันยายน 2560                              





    341  













   ผลการประชุมองค์กรหลัก 34/2560
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ และผู้บริหารกระทรวงศึกษาธิการ ร่วมประชุมองค์กรหลัก ครั้งที่ 34/2560 





เมื่อวันอังคารที่ 26 กันยายน 2560 ณ ห้องประชุมสำนักงานคณะกรรมการการอาชีวศึกษา โดยมีสาระสำคัญสรุป ดังนี้
● งานพระราชพิธีถวายพระเพลิงพระบรมศพฯ
นพ.ธีระเกียรติ เจริญเศรษฐศิลป์ กล่าวว่า คณะรัฐมนตรีมีมติเห็นชอบให้วันที่ 26 ตุลาคม 2560 เป็นวันหยุดราชการเพียงวันเดียว รวมทั้งให้สถานที่ราชการ สถานศึกษา สถานที่ทำการของรัฐ ลดธงครึ่งเสา ตั้งแต่วันที่ 13-27 ตุลาคม 2560 เป็นเวลา 15 วัน และกำหนดให้วันที่ 28 ตุลาคม 2560 เป็นวันออกทุกข์ โดยให้เริ่มเก็บผ้าสีขาว-ดำ และการไว้ทุกข์อื่น ๆ ตั้งแต่คืนวันที่ 27 ตุลาคม 2560
ทั้งนี้ ขอความร่วมมือให้ทุกส่วนราชการเชิญชวนข้าราชการและบุคลากรในสังกัด เข้าร่วมสมัคร "โครงการจิตอาสา" ให้มากขึ้น ทั้งจิตอาสาเฉพาะกิจงานถวายพระเพลิงพระบรมศพ และจิตอาสาทั่วไปที่สร้างสำนึกความเป็นคนดีในสังคม
กำหนดการงานพระราชพิธีถวายพระเพลิงพระบรมศพ
พระบาทสมเด็จพระปรมินทรมหาภูมิพลอดุลยเดช


วันที่ 25 ตุลาคม เวลา 17.00 น. เป็นวันออกพระเมรุมาศ


วันที่ 26 ตุลาคม เวลา 07.00 น. จะมีพิธีอันเชิญพระบรมโกศ และเวลา 11.00 น.จะมีพิธีเวียนพระบรมโกศขึ้นพระเมรุมาศ จากนั้นเวลา 16.30 น. นายกรัฐมนตรีพร้อมคณะรัฐมนตรี จะร่วมถวายพระเพลิงพระบรมศพฯ และเวลา 22.00 น. จะเป็นการถวายพระเพลิงพระบรมศพจริง


วันที่ 27 ตุลาคม เวลา 08.00 น.จะเป็นวันเก็บพระบรมอัฐิ, เวลา 09.00 น. จะมีพิธีอัญเชิญพระบรมอัฐิเข้าพระบรมมหาราชวัง


วันที่ 28 ตุลาคม เวลา 17.30 น. มีพระราชพิธี บำเพ็ญพระราชกุศลพระบรมอัฐิ


วันที่ 29 ตุลาคม เวลา 10.00 น.จะมีการอัญเชิญพระบรมอัฐิ ขึ้นพระวิมาน และเวลา 17.30 น.จะมีพิธีอัญเชิญพระบรมราชสรีรางคาร เคลื่อนขบวนแห่อิสริยยศ ไปประดิษฐานไปยังวัดราชบพิธสถิตมหาสีมารามราชวรวิหาร และวัดบวรนิเวศราชวรวิหาร


● Digital Country
นพ.ธีระเกียรติ กล่าวว่า ได้แจ้งให้ที่ประชุมรับทราบถึงการดำเนินการให้ประเทศไทยเป็น Digital Country ตามนโยบายรัฐบาล โดยมีแนวทางในการดำเนินงานที่สำคัญ 3 ประการ คือ


ต้องมี Data Center หรือศูนย์กลางของข้อมูลที่รวมข้อมูลพื้นฐานต่าง ๆ ที่ทุกหน่วยงานในสังกัดสามารถนำใช้ได้


การจัดทำ Big Data หรือการใช้งานฐานข้อมูลจำนวนมาก


Cloud Computing โดยขอให้ทุกส่วนราชการเตรียมความพร้อมสำหรับเทคโนโลยีที่เปลี่ยนแปลงไป และทำให้โลกก้าวเข้าสู่ยุคดิจิทัล


ในส่วนของกระทรวงศึกษาธิการ ได้มอบให้สำนักงานเลขาธิการสภาการศึกษา (สกศ.) รวบรวมข้อมูลตามลำดับความสำคัญของฐานข้อมูลที่มีความจำเป็นเร่งด่วนเพื่อจัดทำ Big Data อาทิ ต้องรู้ข้อมูลว่ามีจำนวนนักเรียนที่เข้าศึกษา กำลังศึกษา และสำเร็จการศึกษาหรือออกกลางคันจำนวนเท่าไร เพื่อให้หน่วยงานองค์กรหลักและองค์กรในกำกับสามารถใช้ Big Data ให้เกิดประโยชน์ต่อการดำเนินนโยบายได้
นายชัยพฤกษ์ เสรีรักษ์ เลขาธิการสภาการศึกษา กล่าวว่า จะได้หารือกับรองเลขาธิการทุกองค์กรหลัก เกี่ยวกับการจัดทำ Big Data เพื่อรวบรวมข้อมูลมานำเสนอในที่ประชุมอีกครั้ง
● ปัญหาการขาดแคลนนิติกร
จากปัญหาการขาดแคลนนิติกรในการปฏิบัติงานในองค์กรหลักของกระทรวงศึกษาธิการ ที่ประชุมจึงได้มีการหารือในครั้งนี้ และเห็นว่าควรมีแนวทางในการปฏิรูประบบนิติกรทั้งหมด ทั้งด้านคุณภาพและปริมาณ พร้อมทั้งให้ความสำคัญกับเส้นทางความเจริญก้าวหน้าในสายอาชีพนิติกร เพื่อเป็นแรงจูงใจให้บุคคลเข้ามาเป็นนิติกรมากขึ้น เพราะทุกวันนี้นิติกรทำงานกันหามรุ่งหามค่ำ จึงต้องมีการปฏิรูปวิธีการทำงานด้วย โดยยึดหลักระบบการทำงานที่ทำแล้วมีความสุข เป็นงานที่มีคุณค่า และเสร็จทันเวลา

อรพรรณ ฤทธิ์มั่น, บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ



ที่มา : http://www.thaigov.go.th/news/contents/details/6998