รัฐบาลไทย-ข่าวทำเนียบรัฐบาล-สพฐ.-บริติช เคานซิล ลงนามในสัญญา การพัฒนาครู Boot Camp เพิ่มอีก 3 ศูนย์ เป็น 15 ศูนย์ทั่วประเทศ







                                วันจันทร์ที่ 2 ตุลาคม 2560                              





    386  













   สพฐ.-บริติช เคานซิล ลงนามในสัญญา การพัฒนาครู Boot Camp เพิ่มอีก 3 ศูนย์ เป็น 15 ศูนย์ทั่วประเทศ
 

    นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน พร้อมด้วยนายณรงค์ แผ้วพลสง รองเลขาธิการคณะกรรมการการศึกษาขั้นพื้นฐาน และ Mr Andrew Glass ผู้อำนวยการบริติช เคานซิล (British Council) ประเทศไทย ได้ร่วมลงนามในสัญญาการพัฒนาครู Boot Camp 





เพิ่มเติมอีก 3 ศูนย์ ที่จังหวัดสกลนคร ลพบุรี และอุดรธานี รวมเป็น 15 ศูนย์ทั่วประเทศ
นายบุญรักษ์ ยอดเพชร เลขาธิการ กพฐ. กล่าวว่า กระทรวงศึกษาธิการ โดยสำนักงานคณะกรรมการการศึกษาขั้นพื้นฐาน (สพฐ.) ได้ร่วมกับบริติช เคานซิล ประเทศไทย จัดตั้งศูนย์พัฒนาครูด้านการจัดการเรียนการสอนภาษาอังกฤษ (Boot Camp) ระดับภูมิภาค (Regional English Training Centre) มาแล้วจำนวน 12 ศูนย์
ระยะแรก: กรุงเทพมหานคร สุราษฎร์ธานี ขอนแก่น และเชียงใหม่
ระยะที่สอง: นครราชสีมา ชลบุรี อุบลราชธานี และพิษณุโลก 
ระยะที่สาม: ภูเก็ต เชียงราย กาญจนบุรี และเพชรบุรี
สำหรับการลงนามในสัญญาการพัฒนาครู Boot Camp ครั้งนี้  สพฐ. และบริติช เคานซิล ประเทศไทย จะร่วมกันดำเนินการจัดตั้ง "ศูนย์พัฒนาครูด้านการจัดการเรียนการสอนภาษาอังกฤษ (Boot Camp) ระดับภูมิภาค (Regional English Training Centre)" เพิ่มอีก 3 ศูนย์ที่มหาวิทยาลัยราชภัฏสกลนคร, มหาวิทยาลัยราชภัฏเทพสตรี จังหวัดลพบุรี และมหาวิทยาลัยราชภัฏอุดรธานี ตั้งแต่เดือนตุลาคม 2560 เพื่อพัฒนาวิธีการเรียนการสอนสมัยใหม่ผ่านกิจกรรมต่าง ๆ ให้กับครูภาษาอังกฤษในสังกัด สพฐ. ในแต่ละภูมิภาค
ทั้งนี้ คาดว่าแต่ละศูนย์จะสามารถพัฒนาครูภาษาอังกฤษได้ 750 คนต่อปี โดย สพฐ. ได้มีแนวทางให้ครูจากโครงการผลิตครูเพื่อพัฒนาท้องถิ่นกว่า 300 คน เข้ารับการอบรมที่ศูนย์พัฒนาครูด้านการจัดการเรียนการสอนภาษาอังกฤษ (Boot Camp) ซึ่งกระจายอยู่ทั่วประเทศทั้ง 15 ศูนย์อีกด้วย

อรพรรณ ฤทธิ์มั่น, บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ
29/9/2560



ที่มา : http://www.thaigov.go.th/news/contents/details/7101