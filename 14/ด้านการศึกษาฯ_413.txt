รัฐบาลไทย-ข่าวทำเนียบรัฐบาล-ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ มอบนโยบายการขับเคลื่อนนโยบายของ ศธ. ที่สงขลา







                                วันพฤหัสบดีที่ 12 ตุลาคม 2560                              





    263  













   ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ มอบนโยบายการขับเคลื่อนนโยบายของ ศธ. ที่สงขลา
 

   ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ มอบนโยบายในการประชุมขับเคลื่อนนโยบายกระทรวงศึกษาธิการ ให้กับคณะกรรมการศึกษาธิการจังหวัด, อ.ก.ศ.จ., หัวหน้าหน่วยงานทางการศึกษา และผู้อำนวยการสำนักงานเขตพื้นที่การศึกษาประถมศึกษา/มัธยมศึกษาในจังหวัด 





ข่าวสำนักงานรัฐมนตรี 529/2560
มอบนโยบายการขับเคลื่อนนโยบายของ ศธ. ที่สงขลา


เมื่อวันพุธที่ 11 ตุลาคม 2560 ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ มอบนโยบายในการประชุมขับเคลื่อนนโยบายกระทรวงศึกษาธิการ ให้กับคณะกรรมการศึกษาธิการจังหวัด, อ.ก.ศ.จ., หัวหน้าหน่วยงานทางการศึกษา และผู้อำนวยการสำนักงานเขตพื้นที่การศึกษาประถมศึกษา/มัธยมศึกษาในจังหวัดสงขลา ณ ห้องประชุมสมิหลา สำนักงานศึกษาธิการจังหวัดสงขลา โดยว่าที่ร้อยตรี ไชยวุฒิ วุฑฒิรักษ์ ผู้ช่วยเลขานุการรัฐมนตรีว่าการกระทรวงศึกษาธิการ, นายศักระ กปิลกาญจน์ รองผู้ว่าราชการจังหวัดสงขลา ตลอดจนนายพีรศักดิ์ รัตนะ ผู้ตรวจราชการกระทรวงศึกษาธิการ เข้าร่วมด้วย

ม.ล.ปนัดดา ดิศกุล กล่าวว่า การรับราชการถือเป็นกำไรชีวิต ทำให้ได้ฝึกฝนตนให้มีระเบียบ มีวินัย และเมตตาจิต เป็นสุภาพชนที่ไม่ถือตัว แต่ในทางกลับกัน จะต้องมีความอ่อนน้อมถ่อมตน พยายามทำงานในหน้าที่อย่างเต็มที่ โดยเฉพาะข้าราชการในวงการศึกษาด้วยแล้ว ยิ่งต้องมีจิตใจที่ดีงาม ดูแลเอาใจใส่ลูกหลานเยาวชนด้วยความรัก ความเข้าใจ และเอื้ออารี ควบคู่ไปกับการใช้ความรู้ความสามารถอย่างครบถ้วนรอบด้าน ตลอดจนทำงานด้วยความพินิจพิเคราะห์อย่างรอบคอบถี่ถ้วน ทำด้วยความยับยั้งช่างใจ เรียกได้ว่า ต้องไม่ผลีผลาม เพื่อที่จะเป็นตัวอย่างให้เด็กเยาวชน ได้เห็น ได้ดู ได้ทำตาม และทำให้เด็กได้เลียนแบบในที่สุด และยิ่งมีผู้ใหญ่ที่เป็นแบบอย่างที่งดงามมากเท่าไร ก็จะทำให้สังคมงดงามมากขึ้นตามไปด้วย
ทั้งนี้ ม.ล.ปนัดดา กล่าวฝาก ศธจ.สงขลา ช่วยขับเคลื่อนงานด้านการศึกษาในพื้นที่ให้เกิดผลลัพธ์อย่างเป็นรูปธรรม อาทิ


 ส่งเสริมการเรียนการสอนวิชา STEM เพื่อยกระดับขีดความสามารถในการแข่งขันของผู้เรียน ที่จะเติบโตเป็นผู้ใหญ่เพื่อไปพัฒนาพื้นที่ให้มีความเจริญรุ่งเรือง


 การจัดฝึกอบรมนอกหลักสูตรเพื่อการมีงานทำ มีทักษะการทำงานและสร้างรายได้ ซึ่งเป็นการดำเนินรอยตามเบื้องพระยุคลบาทในหลวงรัชกาลที่ 10 ที่ให้จัดการศึกษาเพื่อมุ่งสร้างพื้นฐานแก่ผู้เรียน ให้มีงานทำ มีอาชีพสุจริต


 ผลักดันนโยบายส่งเสริมคุณธรรมจริยธรรม ด้วยกระบวนการลูกเสือ เนตรนารี โดยในฐานะที่เป็นประธานคณะกรรมการลูกเสือแห่งชาติ พยายามเร่งดำเนินงานในหลายส่วน โดยยึดหลักธรรมาภิบาลและการบูรณาการอย่างเป็นรูปธรรม


 ส่งเสริมการอ่านหนังสือ โดยครูควรจัดให้มีกิจกรรม Extra Reading เริ่มจากหนังสือที่เด็ก ๆ ชอบ และเหมาะสมกับวัย เพื่อให้นักเรียนได้อ่าน ได้ฝึกย่นย่อและจับใจความจากสิ่งที่อ่าน พร้อมจดคำศัพท์และทบทวนบ่อยๆ ทำให้ได้ฝึกทักษะภาษาอังกฤษเป็นประจำสม่ำเสมอ เป็นการค่อย ๆ ฝึกฝนไปทีละระดับ ก็จะทำให้สามารถสื่อสารด้วยความเชื่อมั่นได้ในที่สุด


 ให้ผู้ปกครอง ชุมชน และศิษย์เก่า เข้ามามีส่วนร่วมพัฒนาสถานศึกษามากขึ้น


 มีมาตรการป้องกันอุบัติเหตุของสถานศึกษาต่าง ๆ โดยร่วมมือกับเจ้าหน้าที่ตำรวจ กรมป้องกันและบรรเทาสาธารณภัย เพื่อจัดกิจกรรมหรืออบรมให้ความรู้แก่ลูกหลานเยาวชน ส่วนการจัดทัศนศึกษา ต้องดำเนินการด้วยความรอบคอบถี่ถ้วน พิจารณาอย่างรอบด้าน และกำกับดูแลเป็นพิเศษในทุกขั้นตอน


นายมนูญ บุญชูวงศ์ รองศึกษาธิการจังหวัดสงขลา รักษาราชการในตำแหน่งศึกษาธิการจังหวัดสงขลากล่าวรายงานว่า การจัดการศึกษาของจังหวัดสงขลา ดำเนินงานตามแผนพัฒนาการศึกษาของจังหวัด พ.ศ.2560-2564 โดยบูรณาการกับทุกภาคส่วนที่เกี่ยวข้อง พร้อมดำเนินโครงการตามนโยบายกระทรวงศึกษาธิการ ไม่ว่าจะเป็นโครงการโรงเรียนคุณธรรม โครงการเศรษฐกิจพอเพียง โครงการโรงเรียนปลอดขยะ โครงการสร้างประสบการณ์อาชีพ (Work Experience) ร่วมกับสถานประกอบการในพื้นที่ เพื่อให้นักเรียนชั้น ม.3 ได้รู้จักโลกของอาชีพและค้นพบความถนัดของตัวเอง นอกจากนี้ ยังได้ดำเนินงานร่วมกับภาคีเครือข่ายในพื้นที่ ในการขับเคลื่อนโครงการสานพลังประชารัฐ ประจำจังหวัดสงขลา โครงการสานใจไทยสู่ใจใต้ รุ่นที่ 31 การติดตามโครงการพัฒนาคุณภาพมาตรฐานการศึกษาของนักเรียนโรงเรียนตำรวจตระเวนชายแดนและชุมชน เป็นต้น
นอกจากภารกิจดังกล่าว ม.ล.ปนัดดา ได้เยี่ยมชมและพบปะกับข้าราชการและบุคลากรทางการศึกษาในหน่วยงานต่าง ๆ ซึ่งตั้งอยู่ในบริเวณสำนักงานศึกษาธิการจังหวัดสงขลา อาทิ สำนักงานส่งเสริมสวัสดิการและสวัสดิภาพครูและบุคลากรทางการศึกษาจังหวัดสงขลา, แหล่งเรียนรู้ กลุ่มนิเทศ ติดตาม และประเมินผลการจัดการศึกษา สำนักงานเขตพื้นที่การศึกษามัธยมศึกษา เขต 16, สำนักงานเขตพื้นที่การศึกษาประถมศึกษาสงขลา เขต 1 เป็นต้น

ในวันเดียวกันเวลา 10.30 น. ม.ล.ปนัดดา ดิศกุล รมช.ศึกษาธิการ เป็นประธานเปิดโครงการส่งเสริมความสามารถพิเศษ ภาคฤดูร้อน ปี 2561 (โครงการแบรนด์ซัมเมอร์แคมป์ ปีที่ 29) "ฟิตสมอง พิชิต TCAS" ติวเข้มสัญจรภาคใต้ ณ หาดใหญ่ฮอลล์ ชั้น 5 ห้างเซ็นทรัลเฟสติวัล หาดใหญ่ จ.สงขลา พร้อมกล่าวให้โอวาทแก่นักเรียนที่มาเข้าร่วมโครงการ และรับชมถ่ายทอดสดผ่านอินเทอร์เน็ต  facebook:BRANDSWorldThailand ประมาณ 19,000 คน
ม.ล.ปนัดดา ดิศกุล กล่าวแสดงความขอบคุณมหาวิทยาลัยเกษตรศาสตร์ และบริษัท แบรนด์ ซันโทรี่ (ประเทศไทย) จำกัด ที่จัดโครงการดี ๆ มาอย่างต่อเนื่องยาวนานตั้งแต่ปี 2533 จนถึงปัจจุบัน ขอบคุณจากใจจริงที่ทุกภาคส่วนเอาใจใส่ลูกหลานเยาวชน ทั้งในเรื่องของการเรียนและเรื่องทางสังคม ขอให้ร่วมกันเช่นนี้ต่อไป เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช และพระองค์จะสถิตเสถียรกับเราตราบนานเท่านาน ที่เราทำดีตามรอยพระยุคลบาท
ส่วนลูกหลานนักเรียนกว่า 5,000 คน ที่เข้าร่วมคลาสติวอยู่ ณ ที่นี้ ซึ่งดูเหมือนจะเป็นคลาสใหญ่ แต่หากลูกหลานมีความตั้งใจ มุ่งมั่น ติดตามสนใจอย่างเต็มที่ คลาสนี้ก็จะเล็กลงไปทันที และเมื่อผสานด้วยวิธีการฟัง ทักษะการจับประเด็นและสรุปใจความ เชื่อว่าเนื้อหาและศาสตร์ต่าง ๆ ที่ติวเตอร์พยายามถ่ายทอดให้ จะทำให้เกิดความรู้ความเข้าใจและนำไปใช้เรียน ใช้ในการศึกษาต่อในคณะและสาขาตามที่ต้องการได้อย่างแน่นอน

ขอฝากให้นักเรียนหันมาอ่านหนังสือให้มากขึ้น โดยเฉพาะการอ่านเพื่อฝึกทักษะภาษาอังกฤษด้วยตนเอง ที่อาจจะเรียกได้ว่า "Extra reading" เพื่อฝึกการอ่าน การจำคำศัพท์ เป็นคลังสะสมไว้ในหัวของเรา อาจมีจัดทอล์กโชว์หรือดูภาพยนตร์ต่างประเทศ เพื่อฝึกการฟัง ฝึกพูด ตลอดจนวิเคราะห์สถานการณ์นั้น ๆ สิ่งสำคัญคือต้องฝึกในทุกที่ที่มีโอกาส แม้เจอชาวต่างชาติก็ต้องพูดด้วยความมั่นใจ อาจจะพูดช้า ๆ แต่จะเป็นการพูดที่ช้าอย่างถูกต้อง และสามารถสื่อสารได้
ดร.ดำรงค์ ศรีพระราม รักษาราชการแทนอธิการบดีฝ่ายบริหารกิจการภายใน มหาวิทยาลัยเกษตรศาสตร์กล่าวถึงการจัดติวเข้มสัญจร ว่า เพื่อเป็นการฉลองเข้าสู่โครงการครั้งที่ 29 จึงได้เพิ่มระดับความเข้มข้นของเนื้อหา เทคนิคการจำแม่น คิดเร็ว วิเคราะห์สถานการณ์อย่างแม่นยำ ถูกต้อง จากอาจารย์ติวชื่อดังระดับประเทศ อาทิ อ.สมศรี ธรรมสารโสภณ (ภาษาอังกฤษ), อ.กรกฤช ศรีวิชัย (เคมี), อ.นิทัศน์ ยศธสาร (ภาษาไทย), อ.ภาคภูมิ อร่ามวารีกุล (คณิตศาสตร์) เป็นต้น พร้อมแจกคู่มือเตรียมสอบฟรีแก่นักเรียนที่เข้าร่วมโครงการ และสามารถดาวน์โหลดได้ฟรีที่ www.brandssummercamp.com


นวรัตน์ รามสูต, บัลลังก์ โรหิตเสถียร: สรุป

ปารัชญ์ ไชยเวช, นวรัตน์ รามสูต: ถ่ายภาพ



ที่มา : http://www.thaigov.go.th/news/contents/details/7359