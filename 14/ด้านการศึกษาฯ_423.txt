รัฐบาลไทย-ข่าวทำเนียบรัฐบาล-รมว.ศธ.เยี่ยมโครงการค่ายอบร​มครูภาษาจีน รุ่นที่ 1







                                วันอังคารที่ 17 ตุลาคม 2560                              





    257  













   รมว.ศธ.เยี่ยมโครงการค่ายอบร​มครูภาษาจีน รุ่นที่ 1
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เยี่ยมโครงการค่ายอบรมครูภาษาจีน รุ่นที่ 1 เมื่อวันจันทร์ที่ 16 ตุลาคม 2560 ณ โรงแรมเดอะพาลาสโซ 





นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เยี่ยมโครงการค่ายอบรมครูภาษาจีน รุ่นที่ 1 เมื่อวันจันทร์ที่ 16 ตุลาคม 2560 ณ โรงแรมเดอะพาลาสโซ โดยนายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน, ศาสตราจารย์พิเศษประพิณ มโนมัยวิบูลย์ ประธานคณะทำงานด้านยุทธศาสตร์การพัฒนาการเรียนการสอนภาษาจีน, ผู้บริหารสำนักงานคณะกรรมการการศึกษาขั้นพื้นฐาน (สพฐ.) ตลอดจนวิทยากร และครูภาษาจีนที่เข้ารับการอบรม จำนวน 178 คน ให้การต้อนรับและรับฟังการมอบนโยบาย
นพ.ธีระเกียรติ เจริญเศรษฐศิลป์ กล่าวว่า กระทรวงศึกษาธิการ โดยสำนักงานคณะกรรมการการศึกษาขั้นพื้นฐาน (สพฐ.) มีนโยบายชัดเจนในการยกระดับการเรียนการสอนภาษาจีนในประเทศไทย จึงได้จัดโครงการค่ายอบรมครูภาษาจีนในครั้งนี้ เพื่อพัฒนาการเรียนการสอนภาษาจีนอย่างจริงจังและเป็นรูปธรรม โดยคณะครูที่เข้าร่วมโครงการถือเป็นผู้บุกเบิกของการเปลี่ยนแปลงที่สำคัญในกระทรวงศึกษาธิการ อีกทั้งการอบรมในครั้งนี้เป็นการอบรมที่แตกต่างจากครั้งก่อน ๆ ด้วยการใช้กลยุทธ์เช่นเดียวกับการอบรมภาษาอังกฤษแบบเข้ม (Boot Camp) ที่มีการเปลี่ยนแปลงรูปแบบการอบรมและการคัดครูที่เข้าร่วมการอบรม เนื่องจากการอบรมในครั้งนี้ได้มีการมีการตรวจเลือดครู กล่าวคือ การทดสอบว่าขณะนี้ครูที่จะเข้ารับการอบรมมีระดับความรู้เป็นอย่างไรด้วย
นอกจากนี้ จากการที่สถานการณ์ในปัจจุบัน สาธารณรัฐประชาชนจีนเป็นประเทศที่มีบทบาทสำคัญในระดับโลก ทำให้ภาษาจีนเข้ามามีบทบาทสำคัญตามไปด้วย  สพฐ.จึงได้ทำการสำรวจข้อมูลว่ามีครูผู้สอนและนักเรียนที่เรียนภาษาจีนกี่คน เพื่อวางแผนพัฒนาครูภาษาจีนให้มีคุณภาพ เพื่อทดแทนอัตราครูที่จะเกษียณอายุราชการในอีก 10 ปีข้างหน้า เพราะหากเราไม่เตรียมกำลังคนที่มีความสามารถด้านภาษาจีนไว้ในที่สุดเราจะล้าหลัง
ดังนั้น การอบรมครั้งนี้ถือเป็นโอกาสดีที่จะช่วยให้ครูภาษาจีนพัฒนาตนเองได้ พร้อมทั้งมีแนวทางที่จะขยายผลการอบรมไปยังครูภาษาจีนทั่วประเทศ ตลอดจนการส่งเสริมให้เปิดห้องเรียนภาษาจีนเพิ่มสำหรับสถานศึกษาที่มีความพร้อม โดยจัดการเรียนการสอนภาษาจีนที่ครอบคลุมถึงความรู้ด้านวัฒนธรรมและวรรณคดีจีน ซึ่งเปรียบเสมือนการเรียนรู้ภาษาจีนอย่างลึกซึ้ง และสิ่งที่สำคัญอีกประการคือการเข้าร่วมอบรมนี้ ครูที่เข้าอบรมสามารถนำชั่วโมงที่เข้าอบรมไปนับเป็นผลงานเพื่อเชื่อมโยงกับการขอมีหรือเลื่อนวิทยฐานะได้
สำหรับการพัฒนาภาษาอื่น ๆ นอกจากภาษาอังกฤษและภาษาจีน ขณะนี้ภาษาอื่น ๆ อาจจะยังไม่สามารถดำเนินการเชิงระบบในลักษณะนี้ได้ แต่ไม่ได้กีดกันการพัฒนาทักษะภาษาอื่น ๆ เนื่องจากเราไม่สามารถบังคับให้คนเรียนภาษาได้ แต่หากเราค่อย ๆ ชี้ให้คนเห็นว่าภาษานั้นสำคัญ พร้อมกับมีนโยบายในการทำหลักสูตรให้มีมาตรฐาน เช่น การกำหนดว่าเด็กในแต่ละระดับชั้นต้องเรียนรู้อะไร ครูต้องสอนอะไรบ้าง หรือกำหนดให้ชัดเจนว่าควรเริ่มหลักสูตรการเรียนการสอนภาษาที่ระดับใด และมีเนื้อหาอะไรบ้างที่เด็กในแต่ละระดับชั้นควรรู้ สิ่งเหล่านี้จะช่วยกำหนดทิศทางการพัฒนาทักษะด้านภาษาได้
นพ.ธีระเกียรติ กล่าวด้วยว่า กระทรวงศึกษาธิการมีแนวทางในการคัดเลือกครูจากการอบรมครั้งนี้ โดยจะต้องเป็นครูที่มีความสามารถ เป็นคนดี มีความประพฤติดี และมีระเบียบวินัย เพื่อเป็นครูแกนนำในการอบรมครูภาษาจีนในรุ่นต่อ ๆ ไป เช่นเดียวกับครูแกนนำจากการอบรมภาษาอังกฤษแบบเข้ม (Boot Camp) ที่ขณะนี้กระจายตัวอยู่ตามศูนย์ Boot Camp ทั่วประเทศ และเป็นกำลังสำคัญในการจัดอบรมร่วมกับวิทยากรชาวต่างชาติต่อไป
อนึ่ง โครงการค่ายอบรมครูภาษาจีน รุ่นที่ 1 จัดขึ้นโดยคณะทำงานด้านยุทธศาสตร์การพัฒนาการเรียนการสอนภาษาจีน สำนักวิชาการและมาตรฐานการศึกษา สพฐ. โดยได้ทำการคัดเลือกครูภาษาจีน จำนวน 178 คน สังกัดสำนักงานคณะกรรมการการศึกษาขั้นพื้นฐาน ที่มีผลการประเมินความรู้ภาษาจีนในระดับกลาง-สูง เข้าอบรมระหว่างวันที่ 20 กันยายน-21 ตุลาคม 2560 เพื่อพัฒนาความรู้และทักษะภาษาจีน รวมทั้งกลวิธีการสอนภาษาจีนให้แก่นักเรียนไทย ซึ่งเนื้อหาการอบรมครอบคลุมถึงองค์ความรู้ภาษาจีนทั้งระบบเสียง ระบบคำ ไวยากรณ์ ตัวอักษร เป็นต้น ตลอดจนเพิ่มพูนประสบการณ์การเรียนรู้ด้านการสอนภาษาจีนของครูด้วย


อรพรรณ ฤทธิ์มั่น, บัลลังก์ โรหิตเสถียร: สรุป
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน



ที่มา : http://www.thaigov.go.th/news/contents/details/7451