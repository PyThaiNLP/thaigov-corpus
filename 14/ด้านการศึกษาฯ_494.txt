รัฐบาลไทย-ข่าวทำเนียบรัฐบาล-กระทรวงดิจิทัลฯ เดินสายสร้างวิทยากรแกนนำส่งต่อความรู้การใช้งานเน็ตประชารัฐแก่ชาวสงขลา 







                                วันพุธที่ 29 พฤศจิกายน 2560                              





    167  













   กระทรวงดิจิทัลฯ เดินสายสร้างวิทยากรแกนนำส่งต่อความรู้การใช้งานเน็ตประชารัฐแก่ชาวสงขลา 
 

   กระทรวงดิจิทัลฯ  





               กระทรวงดิจิทัลฯ จัดอบรม “การพัฒนาวิทยากรแกนนำเพื่อการใช้ประโยชน์จากเน็ตประชารัฐ” รุ่นที่ 2 จ.สงขลา กระตุ้นการรับรู้การใช้งานเทคโนโลยีดิจิทัลให้ประชาชน พร้อมติดตามการติดตั้งโครงข่ายเน็ตประชารัฐ ย้ำความมั่นใจเสร็จตามเป้าสิ้นปี 2560
 
                 นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดิจิทัลฯ ได้ร่วมกับ สำนักงานส่งเสริมการศึกษานอกระบบและการศึกษาตามอัธยาศัย (กศน.) และสถาบันวิชาการทีโอที บริษัท ทีโอที จำกัด (มหาชน) จัดการอบรม “การพัฒนาวิทยากรแกนนำเพื่อการใช้ประโยชน์จากเน็ตประชารัฐ” รุ่นที่ 2 จังหวัดสงขลาขึ้น ภายใต้กิจกรรมการสร้างการรับรู้ในการใช้ประโยชน์โครงข่ายและส่งเสริมการใช้งานเน็ตประชารัฐแก่ประชาชน โดยมีวัตถุประสงค์เพื่อเพิ่มความรู้ด้านดิจิทัลและให้ข้อมูลเกี่ยวกับเน็ตประชารัฐ และการส่งเสริมการใช้งานเน็ตประชารัฐแก่วิทยากรแกนนำเน็ตประชารัฐ เพื่อให้ทำหน้าที่ในการสร้างความรู้ความเข้าใจเกี่ยวกับเน็ตประชารัฐ และการใช้งานอินเทอร์เน็ตในระดับพื้นฐานให้กับกลุ่มผู้นำชุมชนต่อยอดการเรียนรู้และสร้างประโยชน์ได้ด้วยตนเอง ซึ่งมีบุคลากรทางการศึกษาของ กศน. และบุคคลที่เกี่ยวข้องเข้ารับการอบรมฯ ผลักดันการเป็นต้นน้ำในการขับเคลื่อนเครือข่ายในการสร้างการรับรู้ ความเข้าใจ และใช้ประโยชน์จากเน็ตประชารัฐให้กับประชาชนตามเป้าหมาย
 
                  การอบรม “พัฒนาวิทยากรแกนนำเพื่อการใช้ประโยชน์จากเน็ตประชารัฐ” เป็นหนึ่งในความร่วมมือระหว่างกระทรวงดิจิทัลฯ กระทรวงมหาดไทย กระทรวงศึกษาธิการ และสำนักนายกรัฐมนตรี เพื่อพัฒนาวิทยากรแกนนำจำนวน 1,000 คน โดยกำหนดอบรม 5 รุ่นภายในเดือนธันวาคม 2560 ที่ผ่านมาได้มีการอบรมรุ่นที่ 1 เมื่อวันที่ 20 พฤศจิกายน 2560 ให้แก่ผู้อบรมจากพื้นที่ภาคตะวันออกและภาคกลาง สำหรับการอบรมรุ่นที่ 2 จังหวัดสงขลา เน้นผู้อบรมจากภาคใต้ รุ่นที่ 3 กำหนดอบรมบุคลากรจากภาคตะวันออกเฉียงเหนือตอนล่าง จังหวัดอุบลราชธานี รุ่นที่ 4 บุคลากรจากภาคตะวันออกเฉียงเหนือตอนบน จังหวัดขอนแก่น และรุ่นที่ 5 บุคลากรจากภาคเหนือ จังหวัดเชียงใหม่
 
                  นอกจากนั้น ในการติดตามความคืบหน้าการติดตั้งโครงข่ายอินเทอร์เน็ตความเร็วสูงโครงการเน็ตประชารัฐในพื้นที่ภาคใต้ ที่หมู่บ้านหนังสือชุมชน ตำบลเขิงแส อำเภอกระแสสินธุ์ จังหวัดสงขลา และหมู่บ้านหัวป่าเขียวทะเลน้อย จังหวัดพัทลุง พบว่า ประชาชนในพื้นที่สามารถใช้ประโยชน์จากเน็ตประชารัฐได้เป็นอย่างดี ทั้งในด้านการศึกษา ด้านสาธารณสุข ด้านการเกษตร การท่องเที่ยว และการใช้อินเทอร์เน็ตเป็นช่องทางการจำหน่ายสินค้าของคนในชุมชน ผ่านการใช้งานแอปพลิเคชั่นต่างๆ รวมทั้งสื่อโซเชียลมีเดียยอดนิยม อย่าง เฟซบุ๊ก (Facebook) อินสตาแกรม (instagram) และไลน์ (Line) เป็นต้น
 
                 “การดำเนินงานโครงการเน็ตประชารัฐ โดยการขยายโครงข่ายอินเทอร์เน็ตความเร็วสูงผ่านสื่อสัญญาณสายเคเบิลใยแก้วนำแสง (FTTx) ให้ครอบคลุมหมู่บ้านเป้าหมาย จำนวน 24,700 หมู่บ้าน และจัดให้มีจุดให้บริการอินเทอร์เน็ตแบบไร้สายโดยไม่คิดค่าใช้จ่ายกับผู้ใช้บริการ อย่างน้อยหมู่บ้านละ 1 จุดให้บริการ ที่ระดับความเร็วไม่ต่ำกว่า 30 Mbps/10 Mbps (Download/Upload) ณ 31 ตุลาคม 2560 ดำเนินการติดตั้งแล้วเสร็จ 19,965 หมู่บ้าน คงเหลือ 4,735 หมู่บ้าน คิดเป็นร้อยละ 81% จากจำนวนหมู่บ้านเป้าหมาย และจะติดตั้งแล้วเสร็จทั้งหมดภายในเดือนธันวาคม 2560 แบ่งเป็น กรุงเทพและปริมณฑล 56 หมู่บ้าน ภาคกลาง 1,850 หมู่บ้าน ภาคตะวันออก 1,148 หมู่บ้าน ภาคใต้ 2,942 หมู่บ้าน ภาคเหนือ 3,280 หมู่บ้าน และภาคอีสาน 10,689 หมู่บ้าน โดยจังหวัดที่มีผู้ใช้งานรวมสูงสุด 10 อันดับ คือ ศรีสะเกษ กาญจนบุรี สงขลา ร้อยเอ็ด กาฬสินธุ์ นราธิวาส ขอนแก่น ลำปาง เชียงราย และอุบลราชธานี” รองปลัดกระทรวงดิจิทัลฯ กล่าว
 

*******************



ที่มา : http://www.thaigov.go.th/news/contents/details/8431