รัฐบาลไทย-ข่าวทำเนียบรัฐบาล-ผลประชุมองค์กรหลัก ครั้งที่ 38/2560







                                วันพุธที่ 6 ธันวาคม 2560                              





    193  













   ผลประชุมองค์กรหลัก ครั้งที่ 38/2560
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก ครั้งที่ 38/2560 เมื่อวันจันทร์ที่ 4 ธันวาคม 2560 ณ ห้องประชุมจันทรเกษม อาคารราชวัลลภ กระทรวงศึกษาธิการ  





นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก ครั้งที่ 38/2560 เมื่อวันจันทร์ที่ 4 ธันวาคม 2560 ณ ห้องประชุมจันทรเกษม อาคารราชวัลลภ กระทรวงศึกษาธิการ โดยมี พล.อ.สุรเชษฐ์ ชัยวงศ์ และ ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ ร่วมประชุม

นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ กล่าวแนะนำ นพ.อุดม คชินทร รมช.ศึกษาธิการ คนใหม่ โดยมอบหมายภารกิจหลักเป็นงานด้านการอุดมศึกษา และงานของสถาบันทดสอบทางการศึกษาแห่งชาติ (องค์การมหาชน) หรือ สทศ.
จากนั้นได้กล่าวถึงผลประชุมคณะรัฐมนตรี และข้อสั่งการของนายกรัฐมนตรีที่เกี่ยวข้องกับกระทรวงศึกษาธิการ ดังนี้


ครม. มีมติรับทราบตามที่กระทรวงศึกษาธิการ (ศธ.) เสนอการแต่งตั้ง นายพะโยม ชิณวงศ์ เลขาธิการคณะกรรมการส่งเสริมการศึกษาเอกชน เป็น โฆษก ศธ.  โดยนายกรัฐมนตรีกำชับให้โฆษกกระทรวงต้องมีความฉับไวต่อการให้ข้อมูล แถลงข่าวด้วยความกระชับ ชัดเจน สอดรับกับแนวทางของคนรุ่นใหม่ รวมทั้งการทำงานด้านประชาสัมพันธ์ แนะนำให้เน้นการคิดใหม่ การเผยแพร่ผ่านสื่อ Social Media  เป็นหลัก เน้นการตอบที่สั้น และรวดเร็ว


องค์การการบินพลเรือนระหว่างประเทศ (ICAO) ที่เคยปักธงแดงให้กับประเทศไทยนั้น นายกรัฐมนตรีขอให้ตรวจสอบควบคุมหลักสูตรการบินทั้งหลายในประเทศให้มีมาตรฐานสอดคล้องกับข้อบังคับระหว่างประเทศที่จำเป็นด้านความปลอดภัย และสอดคล้องกับ ICAO โดยที่ประชุมองค์กรหลักได้มอบหมายให้นพ.อุดม คชินทร และสำนักงานคณะกรรมการการอุดมศึกษา (สกอ.) ติดตามดูแลเรื่องนี้


การเสนอโครงการของทุกกระทรวงจะต้องมีเป้าหมายที่ชัดเจน ตอบคำถามได้ว่าประชาชนได้อะไรโดยไม่ควรเป็นโครงการขนาดใหญ่หรือโครงการผูกพันที่ยาวนานเกินไป ยกเว้นโครงการเดิมที่มีอยู่แล้ว ส่วนการของบกลาง ควรใช้หลักการเติมเต็มช่องว่างเพื่อดูแลประชาชนได้อย่างทั่วถึง สอดคล้องกับนโยบายการลดความยากจน ความเหลื่อมล้ำ สร้างความเชื่อมโยงเพื่อความเข้มแข็ง เพิ่มขีดความสามารถ ตลอดจนมุ่งเน้นผู้มีรายได้น้อย


การจัดการศึกษาทั้งในระบบ นอกระบบ และการศึกษาตามอัธยาศัย  เน้นให้จัดหลักสูตรระยะสั้นควบคู่กับการศึกษาในระบบหลัก เพื่อให้ประชาชนเข้าถึงโอกาสทางการศึกษา จัดการศึกษาให้มีความทันสมัย เด็กและครูมีความสามารถในการแข่งขัน ใช้ประโยชน์จาก IT ให้มากขึ้น และเน้นให้เกิดความร่วมมือกับภาคธุรกิจหรือเอกชนมากขึ้น


โครงการ Big Data   ซึ่งรัฐบาลให้เวลาดำเนินการ 3 เดือน ขณะนี้ผ่านไปแล้ว 1 เดือน จึงขอให้หน่วยงานที่เกี่ยวข้องเร่งประสานกับสำนักงานรัฐบาลอิเล็กทรอนิกส์ (องค์การมหาชน) หรือ สรอ. เพื่อรวบรวมข้อมูลของแต่ละส่วนราชการเพื่อเชื่อมโยงกันให้ได้


ให้ทุกกระทรวงสอดส่องดูแลข้าราชการทุกระดับ ทุกพื้นที่  ให้เน้นการทำงานเต็มที่ หากเกิดเกียร์ว่าง ให้พิจารณาปรับย้ายตามความเหมาะสม


ขอให้ขับเคลื่อนการทำงานของคณะกรรมการศึกษาธิการจังหวัด (กศจ.)  ให้มีความเข้มแข็ง มีศักยภาพในการพัฒนา บูรณาการการศึกษาภายในจังหวัด ประเมินการศึกษาของสถานศึกษาทุกสังกัดในจังหวัด และร่วมกับกระทรวงที่เกี่ยวข้อง คือ กระทรวงมหาดไทย (มท.)
	   ทั้งนี้ นายกรัฐมนตรีได้มีการหารือการทำงานของ กศจ. ร่วมกับรองนายกรัฐมนตรี ในการปรับแก้คำสั่ง คสช. ให้ทันสมัยยิ่งขึ้น ลดความขัดแย้งกับสำนักงานเขตพื้นที่การศึกษา โดยอาจจะมีการพิจารณาตั้ง 2 คณะกรรมการ คือ 1) คณะกรรมการด้านการบริหาร กำกับ และบูรณาการ 2) คณะกรรมการด้านการบริหารบุคคล ขณะนี้อยู่ระหว่างการปรับปรุงแก้ไขให้เหมาะสม ส่วนการทำงานของศึกษาธิการภาคนั้น รมว.ศึกษาธิการ ได้หารือกับ รมช.ศึกษาธิการ (พล.อ.สุรเชษฐ์ ชัยวงศ์) แล้ว เห็นควรให้คงไว้ 6 ภาค โดยให้รอง ศธภ. ที่มีอยู่ ดำรงตำแหน่งรอง ศธภ. และให้ผู้ตรวจราชการกระทรวงศึกษาธิการ ดำรงตำแหน่งศึกษาธิการภาค เพื่อสามารถขับเคลื่อนงานไปได้พร้อมกัน


ปัจจุบันประเทศไทยใช้ครูปีละประมาณ 20,000 คน แต่มีการผลิตครูปีละ 40,000 คน หากลดการผลิตลงเชื่อว่าจะสามารถเพิ่มคุณภาพต่อหัวได้ รมว.ศึกษาธิการ จึงได้มอบหมาย รมช.ศึกษาธิการ (นพ.อุดม คชินทร) และ สกอ. กำกับดูแลหลักสูตรให้สอดคล้องกับสภาวการณ์ปัจจุบัน รวมถึงการพัฒนาครู ได้มอบหมายให้ กศจ. กำกับติดตามข้าราชการครูภายในจังหวัดว่ามีความต้องการอย่างไร และขาดแคลนเรื่องใด


ขอให้ทุกโรงเรียนมี Hi-Speed Internet ใช้งาน และสอนเรื่อง Active Learning ความมีวินัย มีจิตอาสา ดำเนินตามพระบรมราโชบายสมเด็จพระเจ้าอยู่หัวมหาวชิราลงกรณ บดินทรเทพวรางกูร เช่น การยกระดับมหาวิทยาลัยราชภัฎให้สอดคล้องกับยุทธศาสตร์จังหวัด ตลอดจนนำเอาสถาบันอุดมศึกษาและสถาบันอาชีวศึกษา เข้ามาร่วมมือด้วย


ให้ทุกกระทรวงมีคณะทำงานพิเศษ ที่สำนักงานปลัดกระทรวง  เพื่อเชื่อมโยงกับคณะกรรมการยุทธศาสตร์แห่งชาติ และคณะกรรมการปฏิรูปประเทศ ในสวนของกระทรวงศึกษาธิการได้มอบหมายให้ปลัดกระทรวงศึกษาธิการ (นายการุณ สกุลประดิษฐ์) เป็นประธานคณะทำงานพิเศษ โดยมีรองเลขาธิการจาก สกอ. สอศ. สพฐ. เป็นเลขานุการ


 ของขวัญปีใหม่ให้ประชาชน  ในส่วนของกระทรวงศึกษาธิการนั้น รมว.ศึกษาธิการ ขอให้ทุกหน่วยงานช่วยกันคิดโดยเน้นให้เกิดประโยชน์ต่อเด็กและประชาชนอย่างเป็นรูปธรรม เช่น การจัดหลักสูตรระยะสั้นของหน่วยงานหลักร่วมกับภาคเอกชน จัดทำเว็บไซต์ติวฟรีดอทคอมให้นักเรียนสามารถเรียนที่ไหนก็ได้ โครงการ Fix-It Center ควบคู่การให้ความรู้ประชาชน เป็นต้น


พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ ได้แจ้งเรื่องให้ที่ประชุมรับทราบ ดังนี้


มติที่ประชุม ครม.นอกสถานที่อย่างเป็นทางการ จ. สงขลา เมื่อวันที่ 28 พ.ย. 2560 ได้อนุมัติกรอบอัตรากำลังพนักงานมหาวิทยาลัยเพิ่มเติมของสถาบันอุดมศึกษาในพื้นที่สามจังหวัดชายแดนภาคใต้ ปีงบประมาณ 2561-2564 และเห็นชอบโครงการสานฝันการกีฬาสู่ระบบการศึกษาจังหวัดชายแดนภาคใต้ เพื่อดำเนินการใน 5 ปีการศึกษา (ปีการศึกษา 2561-2565) เริ่มต้นและสิ้นสุดโครงการฯ ปีงบประมาณ พ.ศ. 2561-2569 พร้อมทั้งอนุมัติจัดสรรงบประมาณรายจ่ายประจำปีงบประมาณ พ.ศ.2561-2569 สำหรับการให้ทุนการศึกษา 2,519 คน วงเงิน 570.8905 ล้านบาท


นายกรัฐมนตรีสั่งการให้กระทรวงศึกษาธิการ (ส่วนหน้า) จัดทำโครงการที่เป็นลักษณะโรงเรียนประจำ  เพื่อเปิดโอกาสให้ครอบครัวผู้มีรายได้ไม่เกิน 30,000 บาทต่อปี ได้รับโอกาสทางการศึกษามากขึ้น ขณะนี้อยู่ระหว่างจัดทำข้อมูลขั้นต้นร่วมกับสำนักงานคณะกรรมการการศึกษาขั้นพื้นฐาน (สพฐ.) โดยตั้งเป้าว่า 1 อำเภอ ให้มีโรงเรียนประจำระดับประถมศึกษา 1 โรงเรียน และระดับมัธยมศึกษา 1 โรงเรียน รวมทั้งสิ้น 41 อำเภอ ในส่วนของอาชีวศึกษา เบื้องต้นจะจัดโครงการในระดับ ปวช. ทั้งนี้จะใช้งบประมาณของกระทรวงศึกษาธิการให้ครอบคลุมก่อน คาดว่าจะสามารถเริ่มต้นโครงการนี้ภายในปีการศึกษา 2561 และถือเป็นของขวัญปีใหม่จาก ศธ. (ส่วนหน้า) ด้วย


กระทรวงศึกษาธิการได้จัดการแข่งขันฟุตบอลนักเรียน นักศึกษา อายุไม่เกิน 18 ปี จังหวัดชายแดนภาคใต้ของกระทรวงศึกษาธิการ ครั้งที่ 1 หรือที่เรียกว่า “MOE CUP” ชิงถ้วยรางวัลจากนายกรัฐมนตรี  โดยมีวัตถุประสงค์เพื่อส่งเสริมให้นักเรียน นักศึกษา ได้มีการพัฒนาทักษะกีฬา เสริมสร้างประสบการณ์ในการเข้าร่วมการแข่งขัน การออกกำลังกาย และรู้จักใช้เวลาว่างให้เกิดประโยชน์ สร้างแรงจูงใจให้นักเรียน นักศึกษา ได้มีการพัฒนาตนเองสู่การแข่งขันในระดับที่สูงขึ้นในอนาคต กิจกรรมกีฬาฟุตบอล เป็นสื่อกลางในการสร้างความรัก ความสามัคคี การรู้แพ้ รู้ชนะ รู้อภัย รู้กติกา มารยาท ซึ่งเป็นพื้นฐานที่ดีของเยาวชน รู้จักใช้เวลาว่างให้เกิดประโยชน์ด้วยการออกกำลังกาย ห่างไกล ยาเสพติดและอบายมุข ซึ่งนับว่าเป็นรายการใหญ่ที่สุดของจังหวัดชายแดนภาคใต้ (จชต.) ที่เคยจัด เนื่องจากมีทีมเข้าร่วมชิงชัยถึง 200 ทีม และจะทำการแข่งขันพร้อมกันทั้ง 5 จชต. ระหว่างวันที่ 16 ธันวาคม 2560 – 15 มกราคม 2561 โดยทุกจังหวัดมีการเปิดการแข่งขันในวันเสาร์ที่ 16 ธันวาคม 2560 นับว่าเป็นโอกาสที่ดียิ่งเนื่องจากวันดังกล่าวเป็น “วันกีฬาแห่งชาติ”


การจัดทำแผนบูรณาการการศึกษาระดับภาค  ขณะนี้ได้ดำเนินการไปแล้ว 3 ภาค ได้แก่ ภาคเหนือ ภาคตะวันออกเฉียงเหนือ และภาคใต้ 11 จังหวัด และจะดำเนินการในพื้นที่จังหวัดชายแดนภาคใต้ ภาคกลาง และภาคตะวันออกอย่างต่อเนื่อง เพื่อขับเคลื่อนการทำงานระดับภาคให้สอดคล้องกับนโยบายรัฐบาล


นพ.อุดม คชินทร รัฐมนตรีช่วยว่าการกระทรวงศึกษาธิการ กล่าวฝากนโยบายจากนายกรัฐมนตรี 3 ข้อ ดังนี้


ขอให้น้อมนำพระบรมราโชบายของพระบาทสมเด็จพระปรมินทรมหาภูมิพลอดุลยเดช รัชกาลที่ 9มาปฏิบัติให้เกิดความสำเร็จ และเกิดประโยชน์สูงสุดต่อประชาชน


ขอให้ช่วยกันสอดส่อง ดูแล การป้องกันและแก้ไขปัญหาคอร์รัปชั่นอย่างจริงจัง


ให้ความสำคัญกับการบูรณาการระหว่างกระทรวง ให้เกิดประสิทธิภาพยิ่งขึ้น


นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ กล่าวถึงการดำเนินการของกระทรวงศึกษาธิการ ตามข้อสั่งการนายกรัฐมนตรีเกี่ยวกับการจัดการ Hi-Speed Internet ดังนี้


จัดการแก้ปัญหาความซ้ำซ้อนของระบบและผู้ให้บริการ Hi-Speed Internet เพื่อลดค่าใช้จ่าย


เพื่อเพิ่มประสิทธิภาพ Hi-Speed Internet ให้มีความเสถียรในการใช้งานทุกพื้นที่


ควรจัดตั้ง Call Center เพื่อดูแล ให้ข้อมูล แก้ปัญหาเกี่ยวกับ Hi-Speed Internet แก่โรงเรียนทั่วประเทศ


ด้านปัญหาอุทกภัยในพื้นที่จังหวัดภาคใต้ สพฐ.รายงานว่าเกิดความเสียหายใน 11 จังหวัด 27 เขตพื้นที่การศึกษา มีโรงเรียนที่ได้รับความเสียหาย 1,258 โรงเรียน นักเรียนได้รับผลกระทบกว่า 40,000 คน และมีการหยุดการเรียนการสอน 712 โรงเรียน ขณะนี้ สพฐ.ได้ลงพื้นที่ช่วยเหลือเบื้องต้นแล้ว และ สอศ. ได้ดำเนินการจัดตั้งศูนย์ Fix It Center เพื่อให้บริการประชาชน เช่น ขนย้ายสิ่งของแล้วกว่า 20 จุด


การช่วยเหลือครูในพื้นที่ทุรกันดารหรือพื้นที่ยากลำบาก ตามข้อกำหนดกระทรวงการคลัง ได้แก่ พื้นที่การคมนาคมลำบาก พื้นที่ขาดแคลนสาธารณูปโภค พื้นที่ขาดแคลนการดำรงชีพ พื้นที่เสี่ยงภัย และพื้นที่มีโรคภัยไข้เจ็บ โดยปลัดกระทรวงศึกษาธิการ เป็นประธานสำรวจรายชื่อครูทุกสังกัด เบื้องต้นพบครูจำนวน 9,110 คนที่เข้าเกณฑ์วิกฤติรุนแรง ทั้งนี้ จะนำข้อมูลดังกล่าวเสนอที่ประชุม ครม. เพื่อพิจารณาสนับสนุนเงินช่วยเหลือจำนวน 2,500 บาทต่อคน





ปารัชญ์ ไชยเวช: สรุป
บัลลังก์ โรหิตเสถียร: เรียบเรียง
อิทธิพล รุ่งก่อน: ถ่ายภาพ
รายงานโดย : MOE Digital Team สป.-สร.
 



ที่มา : http://www.thaigov.go.th/news/contents/details/8557