รัฐบาลไทย-ข่าวทำเนียบรัฐบาล-รมช.ศธ."นพ.อุดม คชินทร" ลั่น 1 ปี ผุดกระทรวงการอุดมศึกษา จี้มหาวิทยาลัยเปิดช่องเรียนข้ามคณะ จัดหลักสูตรรับผู้สูงอายุทำงาน







                                วันพุธที่ 6 ธันวาคม 2560                              





    234  













   รมช.ศธ."นพ.อุดม คชินทร" ลั่น 1 ปี ผุดกระทรวงการอุดมศึกษา จี้มหาวิทยาลัยเปิดช่องเรียนข้ามคณะ จัดหลักสูตรรับผู้สูงอายุทำงาน
 

   คึกคัก!! ศธ.รับ "หมออุดม" ถือฤกษ์ดี 5 ธันวา วันมงคล เข้าทำงานที่กระทรวงศึกษาฯ โดยมีเจ้ากระทรวงรอให้การต้อนรับ พร้อมเน้นย้ำการปฏิรูปการศึกษาต้องทำทุกระทุกระดับ เชื่อมโยงทั้งระบบ และบูรณาการนำยุทธศาสตร์ประเทศมาเป็นเป้าหมายหลัก 





คึกคัก!! ศธ.รับ "หมออุดม" ถือฤกษ์ดี 5 ธันวา วันมงคล เข้าทำงานที่กระทรวงศึกษาฯ โดยมีเจ้ากระทรวงรอให้การต้อนรับ พร้อมเน้นย้ำการปฏิรูปการศึกษาต้องทำทุกระทุกระดับ เชื่อมโยงทั้งระบบ และบูรณาการนำยุทธศาสตร์ประเทศมาเป็นเป้าหมายหลัก
เมื่อเวลา 09.09 น. วันที่ 5 ธ.ค.2560 ที่กระทรวงศึกษาธิการ (ศธ.) ศ.คลินิก นพ.อุดม คชินทร รมช.ศึกษาธิการ ได้เข้ารับตำแหน่งที่ ศธ.อย่างเป็นทางการ โดยมี นพ.ธีระเกียรติ เจริญเศรษฐศิลป์ รมว.ศึกษาธิการ พร้อมด้วยผู้บริหารองค์กรหลัก ศธ. ข้าราชการ บุคลากรต้อนรับ โดย นพ.อุดม ได้สักการะสิ่งศักดิ์สิทธิ์ประจำ ศธ. ก่อนขึ้นห้องทำงานบนชั้น 2 ของอาคารราชวัลลภ
"ดังนั้นจากนี้ อยากให้บรรยากาศการทำงานอบอุ่นเช่นนี้ตลอดไป ช่วยวางแนวทางเพราะเมืองนักการเมืองเข้ามา หากแนวทางเราดี เขาก็ต้องทำตามที่เราวางไว้ ข้าราชการจะได้ไม่ต้องรับแรงกดดันทางการเมืองโดยไม่จำเป็น" นพ.ธีระเกียรติ กล่าว
นพ.อุดม เปิดเผยถึงนโยบายที่อยากผลักดันให้เกิดขึ้นเป็นรูปธรรมในช่วง 1 ปีที่ดำรงตำแหน่ง รมช.ศึกษาธิการว่า อย่างแรกคือ ผลักดันให้เกิดกระทรวงการอุดมศึกษา ซึ่งได้หารือกับคณะกรรมการอิสระเพื่อการปฏิรูปการศึกษาที่มี ศ.นพ.จรัส สุวรรณเวลา เป็นประธานเรียบร้อยแล้ว รายละเอียดต่าง ๆ ที่ได้รับข้อเสนอมา ทางคณะทำงานเตรียมการจัดตั้งกระทรวงการอุดมศึกษาซึ่งตนเป็นประธานได้ปรับปรุงรายละเอียดค่อนข้างเรียบร้อย คาดว่าจะเสนอเข้าที่ประชุมคณะกรรมการอิสระฯ ในวันที่ 12 ธ.ค.นี้ หากคณะกรรมการอิสระฯให้ความเห็นชอบจะเสนอคณะรัฐมนตรี (ครม.) พิจารณา
เชื่อว่าจะไม่มีปัญหาเพราะเป็นนโยบายของรัฐบาล จากนั้นก็นำเข้าสู่กระบวนการนิติบัญญัติ คาดว่าใช้เวลา 8-9 เดือน ก็จะมีผลบังคับใช้และเกิดเป็นกระทรวงการอุดมศึกษา ซึ่งต้องเร่งดำเนินการให้เสร็จก่อนการเลือกตั้ง ทั้งนี้ กระทรวงการอุดมศึกษาจะเป็นหน่วยงานสำคัญในการวางแผนผลิตกำลังคนที่ตอบโจทย์การพัฒนาประเทศ นอกจากนี้ ยังต้องเดินหน้าการปฏิรูปการศึกษา ระยะเร่งด่วน ตนจะไปทำความเข้าใจกับทุกมหาวิทยาลัยในเรื่องการจัดการเรียนการสอนที่ต้องเปลี่ยนแปลง เพราะปัจจุบันอัตราการเกิดน้อยลง การเรียนเพียงศาสตร์เดียวไม่เพียงพอ จึงอยากให้มหาวิทยาลัยปรับรูปแบบการเรียนการสอนโดยเปิดช่องให้นักศึกษาสามารถเรียนข้ามสาขา/คณะได้ เช่น วิศวกรรมศาสตร์ สามารถเลือกเรียนบริหารหรือนิติศาสตร์ได้ เพื่อให้มีความรู้รอบด้าน
รวมทั้งอยากให้มหาวิทยาลัยจัดทำหลักสูตรรองรับผู้สูงอายุ เพราะอีกประมาณ 13 ปีจำนวนผู้สูงอายุจะเพิ่มขึ้น  25% ของจำนวนประชากรทั้งหมด มหาวิทยาลัยต้องรองรับเปิดหลักสูตรให้ผู้สูงอายุได้เรียนและจบออกไปทำงานอย่างมีคุณภาพ รวมทั้งต้องปลดล็อกระเบียบการจำกัดอายุผู้เรียนที่ส่วนใหญ่กำหนดรับผู้เรียนปริญญาตรีไม่เกิน 35 ปี เรื่องเหล่านี้เป็นอำนาจของสภามหาวิทยาลัยดำเนินการได้ทันที
รมช.ศึกษาธิการ กล่าวด้วยว่านอกจากเรื่องอุดมศึกษาแล้ว ตนยังได้รับมอบหมายให้ลงไปแก้ปัญหาระบบอินเตอร์เน็ตในโรงเรียนกว่า 3 หมื่นโรง ให้สามารถใช้ประกอบการเรียนการสอนได้อย่างราบรื่น เพราะที่ผ่านมาพบว่าใช้งานได้ดีเพียงไม่กี่แห่ง โดยในการประชุม ครม.สัญจร วันที่ 25-26 ธ.ค. ตนจะลงพื้นที่ไปดูปัญหาการใช้งานอินเตอร์เน็ตที่เกิดขึ้นในโรงเรียนที่ จ.พิษณุโลก ก่อน


ที่มา: ไทยรัฐออนไลน์
- https://www.thairath.co.th/content/1144783
- https://www.thairath.co.th/content/1145292
อิทธิพล รุ่งก่อน: ถ่ายภาพ



ที่มา : http://www.thaigov.go.th/news/contents/details/8561