รัฐบาลไทย-ข่าวทำเนียบรัฐบาล-ศธ.หารือความร่วมมือกับแคนาดาและยูเครน







                                วันจันทร์ที่ 10 เมษายน 2560                              





    190  













   ศธ.หารือความร่วมมือกับแคนาดาและยูเครน
 

    นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับเอกอัครราชทูตแคนาดา และยูเครนประจำประเทศไทย 





● หารือกับเอกอัครราชทูตแคนาดาประจำประเทศไทย
นพ.ธีระเกียรติ เจริญเศรษฐศิลป์ กล่าวว่า ประเทศไทยและแคนาดามีความร่วมมือด้านการศึกษามาอย่างต่อเนื่อง โดยกระทรวงศึกษาธิการขอเชิญชวนสถาบันอุดมศึกษาของแคนาดาให้เข้ามามีส่วนร่วมในการจัดการศึกษาในประเทศไทย โดยเฉพาะอย่างยิ่งสถาบันอุดมศึกษาที่มีความเชี่ยวชาญในสาขาวิชาด้านเทคโนโลยีต่าง ๆ เพื่อรองรับการเจริญเติบโตทางเศรษฐกิจ อาทิ ระเบียงเศรษฐกิจพิเศษภาคตะวันออก (Eastern Economic Corridor: EEC), การพัฒนาประเทศไทยให้เป็นไทยแลนด์ 4.0 เป็นต้น
อีกทั้งยังเป็นการรองรับนักเรียนไทยจำนวนมาก ที่กำลังศึกษาในหลักสูตรนานาชาติให้ได้ศึกษาต่อในระดับอุดมศึกษาที่ต่อยอดจากหลักสูตรนานาชาติในระดับมัธยมศึกษาด้วย โดยเน้นการทำงานร่วมกันด้านการวิจัย เศรษฐกิจ ตลอดจนการผลิตและพัฒนากำลังคนเพื่อรองรับตลาดแรงงานในอนาคตให้กับนักเรียนนักศึกษาไทย ซึ่งที่ผ่านมาเด็กไทยส่วนมากนิยมไปศึกษาต่อในสหรัฐอเมริกา สหราชอาณาจักร และออสเตรเลีย ในขณะที่แคนาดาเป็นประเทศหนึ่งที่มีระบบการจัดการศึกษาที่ดีของโลก รวมทั้งมีมหาวิทยาลัยหลายแห่งที่ติดอันดับโลก จึงขอให้แคนาดาพิจารณาการสนับสนุนทุนการศึกษา เพื่อส่งเสริมให้นักเรียนไปศึกษาต่อที่แคนาดามากขึ้น รวมทั้งเป็นการประชาสัมพันธ์การศึกษาในสถานศึกษาของแคนาดาด้วย
นอกจากนี้ กระทรวงศึกษาธิการกำลังเร่งดำเนินการในหลายด้าน หลังจากมีการประกาศใช้รัฐธรรมนูญแห่งราชอาณาจักรไทย ปี 2560 รวมทั้งให้ความสำคัญกับการลดความเหลื่อมล้ำทางการศึกษาระหว่างสถานศึกษาที่ตั้งอยู่ในเมืองและสถานศึกษาในชนบท สำหรับความร่วมมือด้านภาษาอังกฤษนั้น กระทรวงศึกษาธิการมีความยินดีอย่างยิ่งที่แคนาดาส่งนักศึกษาเข้ามาฝึกสอนภาษาอังกฤษในสถานศึกษาของไทย โดยขอให้หารือแนวทางการพัฒนาความร่วมมือด้านภาษาอังกฤษกับ ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ต่อไป
นางโดนิกา พอตตี เอกอัครราชทูตแคนาดาประจำประเทศไทย กล่าวว่า แคนาดายินดีให้ความร่วมมือด้านการศึกษากับกระทรวงศึกษาธิการทั้งในด้านแนวทางการดำเนินงาน และยุทธศาสตร์การพัฒนาการศึกษา ซึ่งในปัจจุบันมีสถานศึกษาเอกชนของไทยตั้งแต่ระดับก่อนวัยเรียนจนถึง Grade 9 ที่ใช้รูปแบบและหลักสูตรการเรียนการสอนของแคนาดา อีกทั้งได้มีการส่งนักศึกษาชั้นปีที่ 4 จากคณะครุศาสตร์ ในสถาบันอุดมศึกษาของแคนาดา มาฝึกสอนภาษาอังกฤษที่โรงเรียนเลิศหล้า ปีละ 20 คน เมื่อฝึกสอนเสร็จแล้ว นักศึกษาบางส่วนสามารถกลับมาเป็นครูสอนที่โรงเรียนเลิศหล้าได้
สำหรับความร่วมมือด้านภาษาอังกฤษ โดย Braincloud ซึ่งเป็นองค์กรด้านการศึกษาที่มีระบบเทคโนโลยีที่ทันสมัยของแคนาดา ได้ให้ความร่วมมือในการส่งเสริมทักษะด้านภาษาอังกฤษ โดยการจัดการเรียนการสอนภาษาอังกฤษในระดับชั้น ป.1-ป.3 ให้กับสถานศึกษาในจังหวัดยะลา ปัตตานี และนราธิวาส ด้วยวิธีการต่าง ๆ อาทิ การถ่ายทอดสดการสอนภาษาอังกฤษจากสตูดิโอในกรุงเทพฯ ไปยังสถานศึกษาในจังหวัดชายแดนภาคใต้ ซึ่งเน้นความสนุกในการเรียนภาษาอังกฤษ
ทั้งนี้ ปัจจุบันมีนักเรียนนักศึกษาไทยไปศึกษาต่อที่แคนาดาประมาณ 1,000 คน ซึ่งยังมีจำนวนน้อยอยู่ จึงขอความร่วมมือให้กระทรวงศึกษาธิการไทยช่วยสนับสนุนและส่งเสริมการศึกษาต่อในแคนาดาด้วย

● หารือกับเอกอัครราชทูตยูเครนประจำประเทศไทย

นายอันดรีย์ เบชตา เอกอัครราชทูตยูเครนประจำประเทศไทย กล่าวว่า ในปี 2560 ประเทศไทยและยูเครนได้สถาปนาความสัมพันธ์ทางการทูตครบ 25 ปี โดยยูเครนยินดีให้ความร่วมมือด้านต่าง ๆ เกี่ยวกับการปฏิรูปการศึกษาไทย
ปัจจุบันมีนักเรียนนักศึกษาชาวต่างชาติในสถานศึกษาของยูเครนประมาณ 60,000 คน ซึ่งมีนักเรียนไทยน้อยมาก สถานเอกอัครราชทูตยูเครนประจำประเทศไทยจึงได้จัดส่งร่างโต้ตอบความตกลงว่าด้วยความร่วมมือด้านการศึกษาระหว่างรัฐบาลไทยและรัฐบาลยูเครนให้กระทรวงศึกษาธิการพิจารณา โดยมีวัตถุประสงค์เพื่อพัฒนาความร่วมมือด้านการศึกษาระหว่างไทยและยูเครน ส่งเสริมความร่วมมือระหว่างสถาบันการศึกษาในทุกระดับ รวมทั้งการแลกเปลี่ยนครู อาจารย์ ผู้เชี่ยวชาญ และงานวิจัยร่วมกัน ตลอดจนการให้ทุนการศึกษาในระดับปริญญาตรีและปริญญาโท โดยขอให้กระทรวงศึกษาธิการพิจารณาร่างความตกลงดังกล่าวและดำเนินการตามขั้นตอนต่อไป และขอขอบคุณที่ได้มาเข้าเยี่ยมคารวะและหารือความร่วมมือด้านการศึกษาในครั้งนี้

นพ.ธีระเกียรติ เจริญเศรษฐศิลป์ กล่าวว่า ประเทศไทยและยูเครนมีความสัมพันธ์กันมาอย่างยาวนาน ปัจจุบันมีนักท่องเที่ยวยูเครนเข้ามาเที่ยวในประเทศไทยเฉลี่ยปีละประมาณ 40,000 คน และมีบริษัทของยูเครนกว่า 30 บริษัท เข้ามาลงทุนในไทย
สำหรับนโยบายการศึกษาของกระทรวงศึกษาธิการ ขณะนี้มี Roadmap ขับเคลื่อนหลายด้าน อาทิ การจัดการศึกษาให้กับเด็กก่อนวัยเรียน, การศึกษาภาคบังคับ, การยกระดับมาตรฐานภาษาอังกฤษในทุกระดับการศึกษา, การส่งเสริมและพัฒนาการอาชีวศึกษา, การจัดตั้งกระทรวงอุดมศึกษา เป็นต้น และพร้อมจะสานต่อความร่วมมือด้านการศึกษากับยูเครนอย่างต่อเนื่อง เพื่อให้การปฏิรูปการศึกษาดำเนินไปได้ด้วยดี
ส่วนร่างโต้ตอบความตกลงว่าด้วยความร่วมมือด้านการศึกษาระหว่างรัฐบาลไทยและรัฐบาลยูเครน ที่ยูเครนเสนอให้กระทรวงศึกษาธิการพิจารณานั้น ขณะนี้อยู่ในขั้นตอนการพิจารณาของหน่วยงานในสังกัดของกระทรวงศึกษาธิการ โดยกระทรวงศึกษาธิการจะประสานความร่วมมือกับกระทรวงการต่างประเทศในเรื่องดังกล่าวต่อไป



ที่มา : http://www.thaigov.go.th/news/contents/details/2984