รัฐบาลไทย-ข่าวทำเนียบรัฐบาล-อาชีวะเปิดเส้นทางแนะแนวเรียนสายอาชีพ ในงานศิลปหัตถกรรม สพฐ.







                                วันศุกร์ที่ 5 มกราคม 2561                              





    170  













   อาชีวะเปิดเส้นทางแนะแนวเรียนสายอาชีพ ในงานศิลปหัตถกรรม สพฐ.
 

   สำนักงานคณะกรรมการการอาชีวศึกษา (สอศ.) ร่วมงานศิลปหัตถกรรมนักเรียน สพฐ. ภาคกลางและภาคตะวันออก โดยจัดมหกรรม "เปิดโลกกว้างสู่เส้นทางอนาคต" หวังปูแนวทางให้นักเรียนมัธยมศึกษาตัดสินใจศึกษาต่อ 





สำนักงานคณะกรรมการการอาชีวศึกษา (สอศ.) ร่วมงานศิลปหัตถกรรมนักเรียน สพฐ. ภาคกลางและภาคตะวันออก โดยจัดมหกรรม "เปิดโลกกว้างสู่เส้นทางอนาคต" หวังปูแนวทางให้นักเรียนมัธยมศึกษาตัดสินใจศึกษาต่อ สร้างทัศนคติที่ดีต่อการศึกษาด้านวิชาชีพและการประกอบอาชีพ ให้ตรงกับความสามารถและความต้องการของตนเอง
วันนี้ (4 มกราคม 2560) ที่มหาวิทยาลัยศรีนครินทรวิโรฒ องครักษ์ จังหวัดนครนายก สำนักงานคณะกรรมการการอาชีวศึกษา (สอศ.) ร่วมกับสำนักงานคณะกรรมการการศึกษาขั้นพื้นฐาน (สพฐ.) จัดงาน “มหกรรมการศึกษา เปิดโลกกว้างสู่เส้นทางอนาคต ปีการศึกษา 2560” ในงานศิลปหัตถกรรมนักเรียน ครั้งที่ 67 ภาคกลาง ซึ่งจัดขึ้นระหว่างวันที่ 4-6 มกราคม 2560 โดย ม.ล.ปริยดา ดิศกุล เลขานุการ รมว.ศึกษาธิการ และ ดร.ปิยะบุตร ชลวิจารณ์ ประธานคณะกรรมการการศึกษาขั้นพื้นฐาน (กพฐ.) เข้าร่วม
ในการนี้ นายสุเทพ ชิตยวงษ์ เลขาธิการคณะกรรมการการอาชีวศึกษา เปิดเผยถึงการจัดงานมหกรรมการศึกษา เปิดโลกกว้างสู่เส้นทางอนาคต อาชีวศึกษา 4.0 ว่าเป็นการแนะแนวการศึกษาด้านวิชาชีพให้กับนักเรียนในระดับมัธยมศึกษาที่เดินทางมาร่วมงานศิลปหัตถกรรมนักเรียน ครั้งที่ 67 ปีการศึกษา 2560 ซึ่งจัดในรูปแบบนิทรรศการเสมือนจริง เปิดเส้นทางอาชีพให้นักเรียนนักศึกษาในพื้นที่ภาคกลางและภาคตะวันออกเข้าชมนิทรรศการ เพื่อจะได้มีแนวทางในการตัดสินใจศึกษาต่อและประกอบอาชีพ สร้างทัศนคติที่ดีต่อการศึกษาด้านวิชาชีพ ตรงกับความสามารถและความต้องการของตนเอง รวมทั้งให้ผู้ปกครองมีทัศนคติต่อการเรียนสายอาชีพ ซึ่งจะช่วยแก้ปัญหาการบริหารจัดการศึกษาสู่ตลาดแรงงานของประเทศ ตลอดจนลดความเหลื่อมล้ำด้านปริมาณและคุณภาพการศึกษา คาดว่าจะมีนักเรียนกลุ่มเป้าหมายเข้าร่วมชมกิจกรรมอย่างน้อยมากกว่าวันละ 2,000 คน
นอกจากนี้ การจัดนิทรรศการดังกล่าวเป็นไปตามนโยบายของรัฐบาล "อาชีวะสร้างชาติ Thailand 4.0" ที่ต้องการส่งเสริมให้นักเรียนได้มีทางเลือกในการเรียนต่อในสายอาชีพ
สำหรับการจัดมหกรรมดังกล่าวในภาคกลาง มีสถานศึกษาอาชีวศึกษาในภาคกลางและภาคตะวันออกนำผลงานเด่น ๆ ของแต่ละแห่งมานำเสนอ โดยจัดแบ่งเป็นโซน เช่น โซนด้านการผลิตกำลังคนอาชีวศึกษากลุ่มอุตสาหกรรมใหม่ (First S-CURVE) และกลุ่มอุตสาหกรรมในอนาคต (New S-CURVE) โซนการจัดอาชีวศึกษาระบบทวิภาคี การต่อยอดอาชีวศึกษากับการพัฒนาระเบียงเศรษฐกิจพิเศษภาคตะวันออก อาทิ วิทยาลัยเทคนิคบ้านค่าย นำความก้าวหน้าการเรียนการสอนอาชีวศึกษาทวิภาคีพาณิชย์นาวี ทางด้านเครื่องกลเรือมาแนะนำ, วิทยาลัยเทคนิคมีนบุรี นำสิ่งประดิษฐ์คนรุ่นใหม่ในการทำความสะอาด แผงโซล่าเซลล์มานำเสนอ, วิทยาลัยเทคนิคนนทบุรี นำเครื่องแกะสลัก 3 มิติมาสาธิตให้ชม เป็นต้น


วิมล มาเทียน, บัลลังก์ โรหิตเสถียร: รายงาน
ธนภัทร จันทร์ห้างหว้า: ถ่ายภาพ
ขอบคุณข้อมูลเพิ่มเติม: เดลินิวส์



ที่มา : http://www.thaigov.go.th/news/contents/details/9208