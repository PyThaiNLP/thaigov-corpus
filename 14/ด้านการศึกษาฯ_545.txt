รัฐบาลไทย-ข่าวทำเนียบรัฐบาล-ผลประชุมองค์กรหลัก 2/2561







                                วันพฤหัสบดีที่ 11 มกราคม 2561                              





    156  













   ผลประชุมองค์กรหลัก 2/2561
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก ครั้งที่ 2/2561 เมื่อวันอังคารที่ 9 มกราคม 2561 ณ ห้องประชุมราชวัลลภ อาคารราชวัลลภ โดยมีผู้บริหารฝ่ายการเมือง รวมทั้งผู้บริหารองค์กรหลักเข้าร่วม 





นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก ครั้งที่ 2/2561 เมื่อวันอังคารที่ 9 มกราคม 2561 ณ ห้องประชุมราชวัลลภ อาคารราชวัลลภ โดยมีผู้บริหารฝ่ายการเมือง รวมทั้งผู้บริหารองค์กรหลักเข้าร่วม อาทิ นายการุณ สกุลประดิษฐ์ ปลัดกระทรวงศึกษาธิการ, นายชัยพฤกษ์ เสรีรักษ์ เลขาธิการสภาการศึกษา, นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน, นายสุเทพ ชิตยวงษ์ เลขาธิการคณะกรรมการการอาชีวศึกษา, นายสุภัทร จำปาทอง เลขาธิการคณะกรรมการการอุดมศึกษา
นพ.ธีระเกียรติ เจริญเศรษฐศิลป์ กล่าวว่า ได้แจ้งให้ที่ประชุมรับทราบถึงการประชุมคณะรัฐมนตรีว่าพล.อ.ประยุทธ์ จันทร์โอชา นายกรัฐมนตรี ได้กล่าวชื่นชมและแสดงความยินดีแก่นักศึกษาวิทยาลัยอาชีวศึกษาอุบลราชธานี ที่สามารถคว้ารางวัลชนะเลิศและรางวัล Best Technique Award (รางวัลทักษะฝีมือใช้เทคนิคการแกะสลักยอดเยี่ยม) สร้างสถิติแชมป์โลก 9 สมัยให้กับประเทศไทย จากการเข้าแข่งขันแกะสลักหิมะนานาชาติ และยังรักษาสถิติแชมป์โลกจากการเข้าแข่งขันเป็นครั้งที่ 9 ของประเทศไทยไว้ได้ โดยได้สั่งการให้ ศธ. ติดตามความคืบหน้าเด็กและเยาวชนที่สร้างชื่อเสียงให้กับประเทศไทย เพื่อให้กระทรวงส่งเสริมสนับสนุนให้นักเรียนนักศึกษาที่สร้างประโยชน์กับประเทศชาติต่อไปได้อย่างเต็มกำลัง ซึ่งที่ประชุมมอบหมายให้ปลัด ศธ. เป็นผู้ประสานงานทุกหน่วย เพื่อดำเนินการในเรื่องนี้ต่อไป
นอกจากนี้ นายกรัฐมนตรียังกำชับให้ ศธ.กวดขันเรื่องยาเสพติดในสถานศึกษา โดยถือปฏิบัติตามกฎหมายอย่างเคร่งครัด รวมไปถึงมิติด้านการรณรงค์ป้องกันด้วย ซึ่ง ศธ.จะได้ทำงานร่วมกับหลายหน่วยงาน เช่น กระทรวงสาธารณสุข กระทรวงมหาดไทย สสส. ฯลฯ อย่างใกล้ชิดให้มากยิ่งขึ้น
อีกประเด็นคือ การเดินหน้าเป็นประเทศไทย 4.0 ในปีนี้ ซึ่ง ศธ.ได้ประชุมร่วมกับกระทรวงดิจิทัลเพื่อเศรษฐกิจและสังคม (ดศ.) เพื่อเน้นเรื่อง "ดิจิทัล" ให้ดียิ่งขึ้น โดย ศธ.มีแนวทางที่จะปฏิรูประบบ UniNet ให้เป็นโครงสร้างพื้นฐานอยู่แล้ว แต่ปัญหาที่พบ คือ การบริการหลังการขาย (After Sale Service) ซึ่งต่อไปอาจจะให้มีการประมูลระบบบริการหลังการขายไปยังกลุ่มผู้ให้บริการอินเทอร์เน็ต (Internet Service Provider : ISP) ของไทยที่มีเครือข่ายทั่วประเทศมาแข่งขันกัน และในอนาคต ดศ.อาจจัดหาคอมพิวเตอร์พกพาให้ ศธ. ยืมใช้สำหรับโรงเรียนในพื้นที่ห่างไกล โดย ดศ.จะสนับสนุนโปรแกรมและเนื้อหาการศึกษาให้ด้วย
นายพะโยม ชิณวงศ์ โฆษกกระทรวงศึกษาธิการ กล่าวเพิ่มเติมถึงประเด็นการติดตามเด็กและเยาวชนที่สร้างชื่อเสียงให้กับประเทศชาติ ควรจะต้องครอบคลุมทุกสังกัด เพื่อนำมาพัฒนาต่อยอดให้มากขึ้น เช่น ขณะนี้มีแผนพิเศษในการจัดการเรียนการสอนเพื่อรองรับเด็กที่มีความสามารถพิเศษในทุกระดับ อาจจะมีการพัฒนาให้เป็นข้าราชการ หรืออาชีพที่มีความสามารถในการแข่งขัน เป็นต้น ซึ่งจะมีการหารือในรายละเอียดเรื่องนี้เพื่อวางแผนอย่างชัดเจนและรายงานนายกรัฐมนตรีให้รับทราบต่อไป

ปารัชญ์ ไชยเวช/ สรุป
บัลลังก์ โรหิตเสถียร/ เรียบเรียง
ยุทธพงศ์ เลือกกลั่นดี/ ถ่ายภาพ



ที่มา : http://www.thaigov.go.th/news/contents/details/9321