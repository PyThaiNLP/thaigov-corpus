รัฐบาลไทย-ข่าวทำเนียบรัฐบาล-พิธีเปิดศูนย์ฝึกอาชีพ "ศูนย์วงเดือน อาคมสุรทัณฑ์"







                                วันพฤหัสบดีที่ 11 มกราคม 2561                              





    208  













   พิธีเปิดศูนย์ฝึกอาชีพ "ศูนย์วงเดือน อาคมสุรทัณฑ์"
 

   สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิด "ศูนย์วงเดือน อาคมสุรทัณฑ์" อำเภอเมืองอุทัยธานี จังหวัดอุทัยธานี เมื่อวันพุธที่ 10 มกราคม 2561 เวลา 9.50 น. 





สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิด "ศูนย์วงเดือน อาคมสุรทัณฑ์" อำเภอเมืองอุทัยธานี จังหวัดอุทัยธานี เมื่อวันพุธที่ 10 มกราคม 2561 เวลา 9.50 น. โดยมี นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนายกฤตชัย อรุณรัตน์ เลขาธิการสำนักงานส่งเสริมการศึกษานอกระบบและการศึกษาตามอัธยาศัย (สำนักงาน กศน.) ตลอดจนคณะผู้บริหาร ศธ. หัวหน้าส่วนราชการ ผู้บริหารสถานศึกษา นักเรียน และประชาชน ร่วมเฝ้าฯ รับเสด็จ

รมว.ศึกษาธิการ กราบบังคมทูลรายงาน มีใจความตอนหนึ่งว่า ตามที่ใต้ฝ่าละอองพระบาท พระราชทาน พระราชานุญาต ให้สำนักงานส่งเสริมการศึกษานอกระบบและการศึกษาตามอัธยาศัย สำนักงานปลัดกระทรวงศึกษาธิการ ใช้ประโยชน์ที่ดินในพระนามาภิไธย โฉนดเลขที่ 4177 จำนวน 3 งาน 31 ตารางวา ติดริมแม่น้ำสะแกกรัง ต.อุทัยใหม่ อ.เมืองอุทัยธานี จ.อุทัยธานี เพื่อเป็นศูนย์ฝึกอาชีพให้แก่ราษฎรใน จ.อุทัยธานีและพื้นที่ใกล้เคียง ทั้งนี้ ยังมีพระมหากรุณาธิคุณพระราชทานเงินส่วนพระองค์จำนวน 10,386,600 บาท สำหรับเป็นค่าก่อสร้างศูนย์ฝึกอาชีพดังกล่าว และได้พระราชทานชื่อศูนย์นี้ว่า "ศูนย์วงเดือน อาคมสุรทัณฑ์" เพื่อเป็นที่ระลึกแก่นางสาววงเดือน อาคมสุรทัณฑ์ ที่ได้น้อมเกล้าน้อมกระหม่อมถวายที่ดินแปลงดังกล่าว

สำนักงาน กศน.ได้จัดสรรงบประมาณเพิ่มเติมเป็นค่าตบแต่งภายในและจะหาวัสดุอุปกรณ์ต่าง ๆ เพิ่มเติม จำนวน 5,091,379 บาท ทั้งนี้ การก่อสร้างอาคารและตบแต่งภายในศูนย์วงเดือน อาคมสุรทัณฑ์ ได้แล้วเสร็จ เมื่อวันที่ 19 พฤษภาคม 2560 และได้ดำเนินการฝึกอาชีพให้แก่ราษฎรตามพระราชดำริของใต้ฝ่าละอองพระบาทอย่างต่อเนื่อง ตั้งแต่ปี 2558 จนถึงปัจจุบัน จำนวน 258 หลักสูตร และมีผู้เข้ารับการอบรมทั้งหมดจำนวน 4,016 คน
อนึ่ง การดำเนินงานของศูนย์วงเดือน อาคมสุรทัณฑ์ ปีงบประมาณ 2560 ได้มีการพัฒนาหลักสูตรใน 5 กลุ่มอาชีพ ได้แก่ เกษตรกรรม อุตสาหกรรม พาณิชยกรรมและบริการ ความคิดสร้างสรรค์ และเฉพาะทาง รวมจำนวน 82 หลักสูตร แบ่งเป็นพัฒนาต่อยอดหลักสูตรอาชีพเดิม 11 หลักสูตร และพัฒนาอาชีพใหม่ 71 หลักสูตร ใช้งบประมาณ จำนวน 209,680 บาท โดยมีกลุ่มเป้าหมายเข้ารับการอบรมทั้งสิ้น 1,260 คน
พร้อมได้มอบหมายให้สำนักงาน กศน.อำเภอ 8 แห่ง จัดตั้งศูนย์เรียนรู้เพื่อส่งเสริมการรวมกลุ่มประกอบอาชีพเพื่อสร้างรายได้ภายหลังฝึกอบรม ได้แก่ ศูนย์เรียนรู้รวยด้วยปลาแรด อ.เมืองอุทัยธานี, ศูนย์เรียนรู้ตำนานอาหารคาวหวานบ้านท่าโพ อ.หนองขาหย่าง, ศูนย์เรียนรู้ข้าวสินเหล็กแก้จนคนหนองฉาง อ.หนองฉาง, ศูนย์เรียนรู้เรื่องกล้วย กล้วย ก็รวยได้ อ.ห้วยคต, ศูนย์เรียนรู้การปลูกข้าวหอมดงอินทรีย์เพื่อวิถีชาวอุทัย อ.ลานสัก, ศูนย์เรียนรู้การปลูกทุเรียนเพื่อสร้างรายได้สู่ความยั่งยืน อ.บ้านไร่, ศูนย์เรียนรู้เสื่อกกพารวยช่วยสร้างอาชีพ อ.ทัพทัน และศูนย์เรียนรู้การปลูกพืชโดยวิธีเกษตรธรรมชาติ อ.สว่างอารมณ์


นวรัตน์ รามสูต: สรุป
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน



ที่มา : http://www.thaigov.go.th/news/contents/details/9329