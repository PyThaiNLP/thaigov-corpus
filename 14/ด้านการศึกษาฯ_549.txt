รัฐบาลไทย-ข่าวทำเนียบรัฐบาล-ผลประชุม คกก.ติดตาม ตรวจสอบ และประเมินผลการจัดการศึกษาของ ศธ.







                                วันศุกร์ที่ 12 มกราคม 2561                              





    126  













   ผลประชุม คกก.ติดตาม ตรวจสอบ และประเมินผลการจัดการศึกษาของ ศธ.
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยผลการประชุมคณะกรรมการติดตาม ตรวจสอบ และประเมินผลการจัดการศึกษาของกระทรวงศึกษาธิการ ครั้งที่ 1/2561  





นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยผลการประชุมคณะกรรมการติดตาม ตรวจสอบ และประเมินผลการจัดการศึกษาของกระทรวงศึกษาธิการ ครั้งที่ 1/2561 เมื่อวันศุกร์ที่ 12 มกราคม 2561 ณ ห้องประชุมอาคารราชวัลลภ กระทรวงศึกษาธิการ
นพ.ธีระเกียรติ เจริญเศรษฐศิลป์ กล่าวว่า ที่ประชุมได้รับทราบผลการตรวจราชการตามนโยบาย รมว.ศึกษาธิการ เกี่ยวกับประสิทธิภาพการใช้ทรัพยากรเพื่อการศึกษา ซึ่งคณะผู้ตรวจราชการกระทรวงได้รวบรวมวิเคราะห์ เพื่อต้องการให้เป็นข้อมูลสารสนเทศที่สามารถนำไปใช้ในการเปรียบเทียบการลงทุนต้นทุนต่อหัวเฉลี่ย ที่มีต่อผลสัมฤทธิ์ทางการเรียนของนักเรียนโดยใช้ผลคะแนน O-NET เป็นเกณฑ์ เช่น ต้นทุนต่อโรงเรียนประมาณเท่าไร ตรงไหนบ้าง จุดไหนสูงหรือต่ำ หากเป็นโรงเรียนขนาดเล็กที่มีนักเรียนต่ำกว่า 120 คน ต้นทุนปัจจุบันอยู่ที่ประมาณ 5 หมื่นกว่าบาท แต่เมื่อเป็นโรงเรียนขนาดใหญ่ขึ้นตามลำดับต้นทุนต่อหัวเฉลี่ยก็จะน้อยลงตามลำดับ ดังนั้น ข้อมูลเหล่านี้จะสะท้อนถึงประสิทธิภาพในการวางแผนของระบบการบริหารงานบุคคล และใช้สำหรับการลงทุนเพื่อการศึกษาของรัฐให้มีประสิทธิภาพและประสิทธิผลมากขึ้นต่อไปด้วย
นอกจากนี้ สิ่งที่ต้องการให้เกิดขึ้นจากการตรวจราชการ คือ ขอให้มีการนำข้อมูลจากการตรวจราชการมาใช้อย่างรวดเร็ว อาจไม่จำเป็นต้องรอให้ครบ 6 เดือนแล้วมารายงาน เพราะนโยบายบางเรื่องที่ลงไปพบปัญหาแล้วกว่าจะมารายงานอาจจะช้าไป เช่น บางโรงเรียนมีชั้นอนุบาล 1 เพียงคนเดียวต่อห้อง แต่โรงเรียนก็สามารถแก้ไขด้วยการเรียนรวมชั้นอนุบาล 3 ปัญหาเหล่านี้หากได้รับทราบไว ก็จะแก้ปัญหาได้ไว ที่สำคัญคือคณะกรรมการตรวจหรือผู้ตรวจลงพื้นที่ไปดู ก็จะเป็นกลางกว่า ปัจจัยต่าง ๆ เหล่านี้ส่งผลถึงการใช้ทรัพยากรเพื่อการศึกษาอีกด้วย
อีกประเด็นที่ประชุมเสนอ คือ ขอให้เน้นการบูรณาการในการจัดการศึกษา โดยขอให้คณะกรรมการศึกษาธิการจังหวัด (กศจ.) เข้ามามีบทบาทในส่วนนี้มากขึ้น รวมทั้งขอให้ความสำคัญกับการติดตามตรวจสอบในเรื่องทุจริตที่เกิดขึ้น รวมทั้งภายในส่วนกลางด้วย


บัลลังก์ โรหิตเสถียร: สรุป/รายงาน
กิตติกร แซ่หมู่: ถ่ายภาพ



ที่มา : http://www.thaigov.go.th/news/contents/details/9359