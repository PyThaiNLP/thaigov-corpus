รัฐบาลไทย-ข่าวทำเนียบรัฐบาล-ศธ.ลงพื้นที่ตรวจเยี่ยมให้กำลังใจและรับฟังสภาพปัญหา รร.บนเกาะ จ.สตูล







                                วันจันทร์ที่ 15 มกราคม 2561                              





    190  













   ศธ.ลงพื้นที่ตรวจเยี่ยมให้กำลังใจและรับฟังสภาพปัญหา รร.บนเกาะ จ.สตูล
 

   ผู้บริหาร ศธ. มูลนิธิชัยพัฒนา สำนักงบประมาณ ลงพื้นที่ตรวจเยี่ยมรับฟังสภาพปัญหา ให้กำลังใจ และหาแนวทางการแก้ปัญหาการบริหารจัดการโรงเรียนในพื้นที่เกาะ จังหวัดสตูล 





ผู้บริหาร ศธ. มูลนิธิชัยพัฒนา สำนักงบประมาณ ลงพื้นที่ตรวจเยี่ยมรับฟังสภาพปัญหา ให้กำลังใจ และหาแนวทางการแก้ปัญหาการบริหารจัดการโรงเรียนในพื้นที่เกาะ จังหวัดสตูล
เมื่อวันที่ 10-12 มกราคม 2561 ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ พร้อมด้วย นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ, นายปิยะบุตร ชลวิจารณ์ ประธานคณะกรรมการการศึกษาขั้นพื้นฐาน, นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน, คณะผู้บริหารจากมูลนิธิชัยพัฒนา และผู้แทนจากสำนักงบประมาณ ลงพื้นที่ จ.สตูล เพื่อตรวจเยี่ยมรับฟังสภาพปัญหาในการจัดการศึกษาของโรงเรียนในแต่ละพื้นที่ที่มีบริบทที่แตกต่างกัน พร้อมทั้งติดตามการดำเนินงานของโรงเรียนในการดูแลของมูลนิธิชัยพัฒนา จ.สตูล เพื่อสนองพระราชดำริของสมเด็จพระเทพรัตนราชสุดาฯ สยามบรมราชกุมารี ที่ทรงห่วงใยโรงเรียนที่อยู่ในพื้นที่เกาะให้ได้รับการช่วยเหลือทั้งด้านกายภาพ ด้านพัฒนาบุคลากร ด้านการพัฒนานักเรียนอย่างเท่าเทียมกัน
ทั้งนี้ โรงเรียนที่ตั้งอยู่ในพื้นที่เกาะห่างไกลของ จ.สตูล มีจำนวน 10 โรงเรียน ได้แก่ โรงเรียนบ้านเกาะบูโหลน โรงเรียนบ้านเกาะอาดัง โรงเรียนบ้านเกาะยะระโตดนุ้ย โรงเรียนบ้านสาหร่ายชัยพัฒนา โรงเรียนบ้านตันหยงกลิง โรงเรียนบ้านตันหยงอุมาชัยพัฒนา โรงเรียนบ้านตำมะลังเหนือ โรงเรียนบ้านเกาะยาว โรงเรียนบ้านตันหยงกาโบยชัยพัฒนา โรงเรียนบ้านทุ่งสภากาชาดอุปถัมภ์ โรงเรียนเพียงหลวง 4 ในทูลกระหม่อมหญิงอุบลรัตนราชกัญญา สิริวัฒนาพรรณวดี และโรงเรียนบ้านตำมะลังใต้
ซึ่งโรงเรียนทั้ง 10 แห่ง แต่ละแห่งตั้งอยู่ในพื้นที่เกาะ ดังนี้ ต.ปูยู อ.เมืองสตูล มีสภาพเป็นเกาะห่างจากฝั่งประมาณ 6 - 8 กิโลเมตร เป็นที่ตั้งของโรงเรียนบ้านเกาะยาวและโรงเรียนบ้านตันหยงกาบูชัยพัฒนา พื้นที่ ต.เกาะสาหร่าย อ.เมืองสตูลมี สภาพเป็นเกาะใหญ่ 4 เกาะ ไกลสุดคือ เกาะหลีเป๊ะห่างจากฝั่งประมาณ 60 กิโลเมตร เป็นที่ตั้งของโรงเรียนบ้านเกาะอาดัง ส่วนโรงเรียนที่อยู่ใกล้ฝัง ประมาณ 8 - 12 กิโลเมตร เป็นที่ตั้งของโรงเรียนบ้านตันหยงอุมา โรงเรียนบ้านตันหยงกลิงโรงเรียนบ้านเกาะระยะโตดนุ้ย และโรงเรียนบ้านเกาะศาลาชัยพัฒนา พื้นที่เกาะอีกแห่งหนึ่ง คือ เกาะบูโหลนต.ปากน้ำ อ.ละงู เป็นพื้นที่ตั้งของโรงเรียนเกาะบูโหลนดอนและเกาะบูโหลนเล อยู่ห่างจากฝั่งประมาณ 18 กิโลเมตร

ม.ล.ปริยดา ดิศกุล เปิดเผยถึงการลงพื้นที่ในครั้งนี้ว่า ต้องการมารับทราบปัญหาการจัดการเรียนการสอน รวมทั้งลงพื้นที่ตรวจสอบระบบสัญญาณอินเทอร์เน็ต ตลอดจนดูแลปัญหาการจัดการเรียนการสอนและตรวจสอบความพร้อมของอุปกรณ์ต่าง ๆ ของการศึกษาทางไกลผ่านดาวเทียมให้สามารถใช้ในการเรียนได้อย่างมีประสิทธิภาพ ในฐานะกรรมการมูลนิธิทางไกลผ่านดาวเทียมอีกด้วย
อีกเรื่องที่สำคัญ คือ จะหาแนวทางในการส่งเสริมอาชีพเสริมที่เหมาะกับบริบทของพื้นที่ เนื่องจากบางเกาะจะมีนักท่องเที่ยวเข้ามาเป็นจำนวนมาก จึงมีแนวคิดที่จะรับสมัครอาสาสมัครสอนภาษาอังกฤษ โดยใช้นักท่องเที่ยวที่เดินทางมาเที่ยวในประเทศในช่วงเวลาพักผ่อนระยะเวลาประมาณ 1 เดือน ให้เข้ามาช่วยสอนภาษาอังกฤษให้กับนักเรียนบนเกาะ เพื่อเด็กจะได้มีอาชีพเป็นมัคคุเทศก์แนะนำนักท่องเที่ยวให้ทราบเรื่องราวของแหล่งท่องเที่ยวต่าง ๆ ได้ด้วย

นายบุญรักษ์ ยอดเพชร กล่าวว่าจากการลงพื้นที่ในครั้งนี้ ทำให้ได้เห็นว่าอะไรควรจะต้องจัดการอย่างไรในเรื่องของปัจจัยพื้นฐานด้านกายภาพ โดยเฉพาะอาคารเรียน สื่อการเรียนการสอน และระบบไฟฟ้าน้ำประปา พบว่าสำหรับพื้นที่เกาะนั้นสิ่งที่ประสบอยู่ปัญหามากที่สุดคือ เรื่องของไฟฟ้าที่ใช้โซล่าเซลล์ ซึ่งไม่มีความเสถียร และบางครั้งก็ใช้งานไม่ได้เนื่องจากเสื่อมสภาพ ทำให้เกิดปัญหาการเรียนการสอนโดยเฉพาะการสอนทางไกลผ่านดาวเทียม ซึ่งถือเป็นนโยบายที่สำคัญของกระทรวงศึกษาธิการ นอกจากนี้ยังมีระบบ Hi-Speed Internet ซึ่งเป็นเรื่องสำคัญตามนโยบายของ นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ที่ต้องการมอบให้กับโรงเรียนทุกแห่งทั่วประเทศ เพื่อให้นักเรียนสามารถเข้าถึงความรู้ และครูจะได้ใช้ในการเรียนการสอน แต่หากไม่มีไฟฟ้า ทุกอย่างก็หยุดหมด
นอกจากนี้ ยังพบปัญหาเรื่องค่าใช้จ่ายในการเดินทางไปราชการของโรงเรียนที่อยู่บนเกาะ โดยต้องเดินทางไปทางเรือซึ่งมีค่าใช้จ่ายสูงมาก และไม่สามารถที่จะเดินทางไปกลับได้ในวันเดียว ทำให้ต้องจ่ายค่าที่พักเพิ่ม หากโรงเรียนมีค่าใช้จ่ายในการไปราชการสูง จะทำให้กระทบกับงบประมาณที่ใช้ในการพัฒนาคุณภาพนักเรียน เนื่องจากเป็นงบประมาณรวมที่เรียกว่าเงินอุดหนุนรายหัวจะได้เท่ากันหมดทุกโรงเรียน แต่ปัจจุบันนี้โรงเรียนขนาดเล็กได้เงินท็อปอัพคนละ 500 บาท โรงเรียนบนเกาะจึงควรได้รับการสนับสนุนเงินท็อปอัพเพิ่มเติมนอกจากเงินรายหัวปกติซึ่งรวมไปถึงโรงเรียนที่อยู่บนดอยหรือเกาะแก่งอื่น ๆ แต่คงต้องไปดูสภาพจริงว่าควรจะเพิ่มเท่าไหร่ ทั้งนี้ เมื่อได้ข้อมูลที่ผ่านการวิเคราะห์วิจัยเรียบร้อยแล้ว จะนำเข้าที่ประชุมคณะกรรมการการศึกษาขั้นพื้นฐาน เพื่อพิจารณาว่าจะดำเนินการการในเรื่องนี้อย่างไรให้เกิดความเท่าเทียมกันทั้งประเทศ แต่ก็ต้องดูผลกระทบกับงบประมาณแผ่นดินด้วย
"สภาพที่เห็นขณะนี้เราได้เห็นภาพเดียวกันแล้วจะบริหารจัดการอย่างไร เราก็จะเสนอรายละเอียดให้รัฐมนตรีว่าการกระทรวงศึกษาธิการพิจารณาอีกครั้ง เพราะทุกคนมีความตั้งใจที่จะทำให้ประเทศไทยของเรามีความเท่าเทียมกันในเรื่องของการศึกษา ซึ่งความเหลื่อมล้ำทางการศึกษาไม่ได้เกิดขึ้นจากฐานะทางเศรษฐกิจของครอบครัวของเด็กอย่างเดียว แต่เกิดจากความเหลื่อมล้ำในถิ่นที่ตั้งของเด็กด้วย บางครั้งทุกคนมีความพร้อมมีความเก่ง แต่ขาดโอกาสเพราะอยู่ไกล ทำให้เกิดความไม่เท่าเทียมด้านการศึกษา เราต้องดูว่าเราจะบริหารอย่างไร"
นายบุญรักษ์ กล่าวอีกว่า สิ่งที่พบอีกประการคือ เรื่องของขวัญกำลังใจของครู ที่ยังขาดโอกาสในเรื่องความก้าวหน้า เนื่องจากไม่สามารถเดินทางไปอบรมเพื่อพัฒนาตัวเอง สิ่งที่สามารถทำได้ในขณะนี้คือจะต้องเร่งดำเนินการ Hi-Speed Internet เพื่อให้ครูสามารถเรียนรู้พัฒนาตนเองได้ทุกที่ทุกเวลา นอกจากนี้ยังมีเรื่องของโอกาสในการรับราชการของครูอัตราจ้างในพื้นที่เกาะที่ห่างไกล ครูที่อยู่บนดอย หรือแม้กระทั่งครูที่อยู่ในพื้นที่จังหวัดชายแดนภาคใต้ที่มีความยุ่งยากในการปฏิบัติงาน การเตรียมตัวสอบให้เหมือนคนอื่นนั้นไม่ได้มีเวลามากนัก และยังมีองค์ประกอบของชีวิตที่ยุ่งยาก บางครั้งก็เสี่ยงอันตรายมากกว่าครูปกติ จึงจะต้องหาทางช่วยเหลือเพื่อสร้างความเท่าเทียมทางโอกาสให้กับครูกลุ่มนี้ด้วย
ในส่วนของคุณภาพการเรียนการสอน พบสิ่งที่เราพอใจ เนื่องจากโรงเรียนบนเกาะได้ใช้สื่อการเรียนการสอน 60 พรรษา สมเด็จพระเทพรัตนราชสุดาฯ สยามบรมราชกุมารี ซึ่งเป็นสื่อที่ออกแบบมาสำหรับครูที่ไม่ได้จบครูโดยตรงก็สามารถสอนได้ เป็นสื่อที่มีความบูรณ์ โดยจะมีรายละเอียดกิจกรรมต่าง ๆ ได้อย่างชัดเจน และสามารถใช้ได้ผลกับโรงเรียนขนาดเล็ก และโรงเรียนในพื้นที่ห่างไกล และขณะกำลังจะขยายผลสู่โรงเรียนอื่นต่อไป

นายปิยะบุตร ชลวิจารณ์ กล่าวว่า การลงพื้นที่ในครั้งนี้เพื่อดูว่าได้มีการดูแลถึงโรงเรียนทั่วถึงหรือไม่ ซึ่งโรงเรียนบนเกาะมีปัญหาในเรื่องของการเดินทาง และประชาชนเป็นชาวเล การจัดการบริหารการเรียนการสอนอาจจะต้องมีความแตกต่างกับพื้นที่ปกติ หลังจากลงพื้นที่ครั้งนี้ สพฐ.จะต้องทำทุกอย่างให้ระบบอินเทอร์เน็ตและคอมพิวเตอร์ให้เพียงพอ ซึ่งเครื่องคอมพิวเตอร์ที่เหมาะสมในขณะนี้คือ คอมพิวเตอร์พกพา (Notebook) จะเหมาะสมมากกว่า คอมพิวเตอร์ตั้งโต๊ะ PC (Personal Computer) พร้อมกับประชาชนควรได้รับการส่งเสริมอาชีพอื่น ๆ นอกเหนือจากอาชีพการประมงและรับจ้าง


ม.ล.ปริยดา กล่าวย้ำถึงการลงพื้นที่ครั้งนี้ด้วยว่า ปัญหาความเหลื่อมล้ำด้านคุณภาพการศึกษาของเด็กชนบทกับในเมือง เกิดช่องว่างกันมาก เนื่องจากเด็กในเมืองได้เรียนรู้ในโรงเรียนที่มีความพร้อมกว่า แต่สำหรับเด็กชนบท โดยเฉพาะกลุ่มที่อยู่ในพื้นที่ห่างไกลตามเกาะแก่ง ภูเขา บนดอย ตะเข็บชายแดน หรือพื้นที่พิเศษ จะขาดโอกาสในการพัฒนาทุกด้าน ผลกระทบจึงเกิดต่อคุณภาพชีวิตของเด็กและคุณภาพการศึกษาของชาติในภาพรวม
ดังนั้น รัฐบาลโดยกระทรวงศึกษาธิการจะรวบรวมข้อมูลจากการลงพื้นที่ครั้งนี้ เพื่อเร่งหาแนวทางในการแก้ปัญหาในเรื่องดังกล่าวให้เกิดความยั่งยืนต่อไป


อิชยา กัปปา: สรุป
บัลลังก์ โรหิตเสถียร: เรียบเรียง
ธนภัทร จันทร์ห้างหว้า: ถ่ายภาพ



ที่มา : http://www.thaigov.go.th/news/contents/details/9387