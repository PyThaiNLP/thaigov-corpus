รัฐบาลไทย-ข่าวทำเนียบรัฐบาล-"หมอธี" หารือความร่วมมือการพัฒนาอาชีวศึกษาและอุดมศึกษาไทย-จีน







                                วันจันทร์ที่ 15 มกราคม 2561                              





    173  













   "หมอธี" หารือความร่วมมือการพัฒนาอาชีวศึกษาและอุดมศึกษาไทย-จีน
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับนายหลู่ย์ เจี้ยน (H.E. Mr. Lyu Jian) เอกอัครราชทูตสาธารณรัฐประชาชนจีนประจำประเทศไทย 





"หมอธี" หารือความร่วมมือการพัฒนาอาชีวศึกษาและอุดมศึกษาไทย-จีน
เมื่อวันศุกร์ที่ 12 มกราคม 2561 ที่กระทรวงศึกษาธิการ นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับนายหลู่ย์ เจี้ยน (H.E. Mr. Lyu Jian) เอกอัครราชทูตสาธารณรัฐประชาชนจีนประจำประเทศไทย 

นพ.ธีระเกียรติ เจริญเศรษฐศิลป์ กล่าวว่า ขณะนี้กระทรวงศึกษาธิการกำลังดำเนินการปฏิรูปการเรียนการสอนภาษาจีนในประเทศไทยอย่างจริงจัง โดยจะแต่งตั้งคณะกรรมการขึ้นมาดำเนินการ ทั้งในส่วนของการอบรมแบบเข้มให้กับครูผู้สอนภาษาจีน (Boot Camp), การตั้งสถาบันภาษาจีนใน สพฐ. เป็นต้น สิ่งเหล่านี้แสดงให้เห็นถึงความพยายามในการผลักดันและพัฒนาการเรียนการสอนภาษาจีนที่มีความก้าวหน้าไปโดยลำดับ
นอกจากนี้ กระทรวงศึกษาธิการยังมีแนวทางที่จะร่วมมือกับจีนในการส่งเสริมและสนับสนุนการจัดตั้ง “สถาบันการอาชีวศึกษาไทย-จีน” เพื่อใช้หลักสูตรของจีนในการจัดการเรียนการสอน ส่วนฝ่ายไทยจะให้การสนับสนุนด้านโครงสร้างพื้นฐานต่าง ๆ ซึ่งสอดคล้องกับโครงการรถไฟความเร็วสูงที่ไทยและจีนกำลังร่วมกันดำเนินการ เพื่อเป็นแหล่งเรียนรู้เกี่ยวกับรถไฟความเร็วสูง, รถไฟระบบราง ควบคู่ไปกับการก่อสร้างเส้นทางรถไฟนี้ เป็นการเปิดโอกาสให้เด็กไทยได้การเรียนรู้จากสถานการณ์จริง เกิดเป็นทักษะและเป็นการพัฒนากำลังคนก้าวไปสู่ Thailand 4.0 ตลอดจนสร้างความภาคภูมิใจแก่เด็กไทยที่ได้มีโอกาสได้เรียนรู้จากสถาบันชั้นสูงและมีความเชี่ยวชาญจากจีน ทั้งนี้ เมื่อมีการจัดตั้งสถาบันอาชีวศึกษาไทย-จีน คาดว่าจะสามารถระดมทุนสนับสนุนจากผู้ประกอบการภาคเอกชนไทย-จีน และจะส่งเสริมให้เป็นสถาบันผู้นำด้านมาตรฐานรถไฟระบบรางของไทย เพื่อให้มีบุคลากรดูแลเรื่องระบบและการบำรุงรักษาต่าง ๆ ต่อไป 

รมว.ศึกษาธิการ กล่าวด้วยว่า ในส่วนของการอุดมศึกษาไทย ขณะนี้ได้เปิดโอกาสให้สถาบันอุดมศึกษาที่มีศักยภาพสูงจากต่างประเทศมาเปิดสอนในไทย ดังนั้น หากสถาบันอุดมศึกษาของจีนจะมาเปิดสอนด้านระบบราง ก็จะทำให้เด็กไทยที่จบการศึกษาจากความร่วมมือนี้ สามารถทำงานในโครงการรถไฟความเร็วสูงไทย-จีนได้ทันที และเกิดการถ่ายทอดเทคโนโลยีต่าง ๆ อย่างแท้จริงด้วย ส่วนวุฒิการศึกษาอาจจะออกวุฒิการศึกษาในนามจีนหรือเป็นวุฒิการศึกษาร่วมไทย-จีนก็ได้ โดยไทยจะมีการพิจารณาสิทธิประโยชน์ทางภาษีแก่สถาบันที่เข้ามาจัดตั้งในไทยด้วย ทั้งนี้ในเบื้องต้นอาจเริ่มจัดตั้งสถานศึกษาของจีนในพื้นที่ระเบียงเศรษฐกิจพิเศษภาคตะวันออก (EEC) ก่อน 
นายหลู่ย์ เจี้ยน กล่าวแสดงความขอบคุณกระทรวงศึกษาธิการไทย ที่ให้ความสนใจและมีแนวทางในการพัฒนาการเรียนการสอนภาษาจีนอย่างจริงจัง รวมทั้งความร่วมมือต่าง ๆ อย่างต่อเนื่อง ไม่ว่าจะเป็น ความร่วมมือกับสถาบันขงจื้อในไทย, การส่งครูอาสาสมัครชาวจีนมาสอนภาษาจีนที่ไทย เป็นต้น โดยเฉพาะความร่วมมือด้านอาชีวศึกษาระหว่างไทย-จีน ซึ่งจีนให้ความสำคัญกับการอาชีวศึกษามาก โดยเฉพาะการมุ่งเน้นพัฒนานวัตกรรมเพื่อขับเคลื่อนเศรษฐกิจ ขณะนี้ได้มีความร่วมมือกับไทยในหลายส่วน อาทิ การอบรมรถไฟระบบรางที่วิทยาลัยอาชีวศึกษาอยุธยา ซึ่งความร่วมมือเหล่านี้นอกจากจะทำให้คนไทยรู้จักจีนมากขึ้น ยังช่วยส่งเสริมความร่วมมืออย่างเป็นรูปธรรมด้วย ดังนั้นจีนจึงมีความยินดีที่จะร่วมมือการศึกษากับไทยอย่างเต็มที่ในทุกด้าน เพื่อเป็นอีกก้าวสำคัญในการยกระดับการพัฒนาบุคลากรชั้นสูงรองรับการพัฒนาประเทศ สอดคล้องกับการก้าวไปสู่ Thailand 4.0 อย่างเป็นรูปธรรมต่อไป 
ทั้งนี้ จีนได้มอบหมายให้หน่วยงานที่เกี่ยวข้องมาดำเนินงานร่วมกับประเทศไทย ทั้งการประชุมหารือ ดำเนินความร่วมมือต่าง ๆ ตลอดจนร่วมกันสร้างสถาบันผลิตกำลังคนที่มีมาตรฐานสูงสุดรองรับโครงการรถไฟความเร็วสูงไทย-จีน พร้อมส่งครูและผู้เชี่ยวชาญร่วมจัดทำหลักสูตรและพัฒนาเทคโนโลยีร่วมกัน โดยในเบื้องต้นจะทดลองจัดตั้งในบางพื้นทีก่อน จากนั้นจะขยายผลไปยังพื้นที่อื่น ๆ สิ่งสำคัญจะรายงานแนวทางความร่วมมือระหว่างไทย-จีน ให้ผู้นำและรัฐบาลจีนได้รับทราบและจะแจ้งผลการหารือกลับมาให้ไทยทราบโดยเร็วต่อไป
อรพรรณ ฤทธิ์มั่น: สรุป
นวรัตน์ รามสูต: เรียบเรียง
อิทธิพล รุ่งก่อน: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน



ที่มา : http://www.thaigov.go.th/news/contents/details/9388