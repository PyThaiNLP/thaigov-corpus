รัฐบาลไทย-ข่าวทำเนียบรัฐบาล-ผลการประชุมสภาการศึกษา ครั้งที่ 1/2561







                                วันอังคารที่ 16 มกราคม 2561                              





    145  













   ผลการประชุมสภาการศึกษา ครั้งที่ 1/2561
 

   นพ.ธีระเกียรติ เจริญเศรษฐศิลป์ รมว.ศึกษาธิการ เป็นประธานการประชุม ได้เห็นชอบตั้งคณะอนุกรรมการสภาการศึกษา 9 คณะ โดยมุ่งหวังให้เสนอแนะเชิงนโยบายด้านระบบการศึกษาของประเทศในด้านต่างๆ 





"สภาการศึกษา" ประชุมนัดแรกปี 2561 โดย นพ.ธีระเกียรติ เจริญเศรษฐศิลป์ รมว.ศึกษาธิการ เป็นประธานการประชุม ได้เห็นชอบตั้งคณะอนุกรรมการสภาการศึกษา 9 คณะ โดยมุ่งหวังให้เสนอแนะเชิงนโยบายด้านระบบการศึกษาของประเทศในด้านต่างๆ ให้การทำงานของสภาการศึกษาไม่ใช่เป็นเพียงแค่เสือกระดาษ ที่สำคัญคือผลิตบัณฑิตจบออกมาแล้วมีงานทำ ผลิตคนให้รองรับและตรงกับงาน เพื่อให้ตลาดแรงงานสามารถขับเคลื่อนไปได้อย่างมีคุณภาพ ตามนโยบายที่สำคัญของนายกรัฐมนตรี
เมื่อวันจันทร์ที่ 15 มกราคม 2561 ณ ห้องประชุมกำแหง พลางกูร ชั้น 3 อาคาร 56 ปี สำนักงานเลขาธิการสภาการศึกษา (สกศ.), นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมสภาการศึกษา ครั้งที่ 1/2561 โดยมี ศ.คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ พร้อมด้วยนายชัยพฤกษ์ เสรีรักษ์ เลขาธิการสภาการศึกษา, นายชัยยศ อิ่มสุวรรณ์ รองเลขาธิการสภาการศึกษา, ผู้บริหารหน่วยงาน 5 องค์กรหลักของกระทรวงศึกษาธิการ และกรรมการผู้ทรงคุณวุฒิ เข้าร่วมประชุม
นพ.ธีระเกียรติ เจริญเศรษฐศิลป์ รมว.ศึกษาธิการ ในฐานะประธานกรรมการสภาการศึกษา กล่าวว่า การประชุมสภาการศึกษาในครั้งนี้ได้เชิญ ศ.คลินิก นพ.อุดม คชินทร รมช.ศึกษาธิการ เข้าร่วมประชุมด้วย ซึ่งเป็นบุคคลกำลังสำคัญของกระทรวงศึกษาธิการที่จะมาช่วยผลักดันเรื่องการศึกษาและการดำเนินงานต่าง ๆ ของสภาการศึกษาอีกทางหนึ่งด้วย เพราะภารกิจของกระทรวงศึกษาธิการมีมากมาย
สำหรับการประชุมครั้งนี้ ที่ประชุมได้มีมติ เห็นชอบแนวทางการดำเนินงานการจัดทำข้อเสนอเชิงนโยบาย ประจำปีงบประมาณ 2561 ของคณะอนุกรรมการสภาการศึกษาทั้ง 9 คณะ ประกอบด้วย


 ด้านนโยบายการศึกษาและการขับเคลื่อนแผนสู่การปฏิบัติ  โดยมีเรื่องสำคัญที่จะต้องเร่งดำเนินการ คือ การผลักดันแผนการศึกษาแห่งชาติให้ทันต่อสถานการณ์ และส่งเสริมแผนดังกล่าวสู่การปฏิบัติ


 ด้านระบบฐานข้อมูลและตัวชี้วัด  จะมีการพัฒนาฐานข้อมูลขนาดใหญ่ (Big Data) ของกระทรวงศึกษาธิการ และวิเคราะห์ข้อมูลตัวชี้วัดและนำเสนอผล (Dashboard)


 ด้านระบบทรัพยากรและการเงินเพื่อการศึกษา  เน้นการวิเคราะห์องค์ประกอบพื้นฐานที่จำเป็นต่อการจัดการศึกษา และรวบรวมข้อมูลรายจ่ายด้านการศึกษาในทุกระดับ


 ด้านมาตรฐานการศึกษาและการจัดการเรียนรู้  เพื่อขับเคลื่อนมาตรฐานการศึกษาสู่การปฏิบัติ, ส่งเสริมและสนับสนุนสถานศึกษานำมาตรฐานสู่การปฏิบัติ สร้างความรับรู้ ความเข้าใจให้ครอบคลุมทุกกลุ่มเป้าหมาย


 ด้านการประเมินผล  มีการประเมินผลการจัดการศึกษาตามแผนการศึกษาแห่งชาติ นโยบายรัฐบาล และแผนอื่น ๆ ที่มีความเกี่ยวข้อง


 ด้านกฎหมายการศึกษา  มีแนวทางในการกำหนดแผน พัฒนา ศึกษาวิจัยกฎหมายการศึกษา ตลอดจนพิจารณากลั่นกรองกฎหมายที่ออกตาม พ.ร.บ.การศึกษาแห่งชาติ


 ด้านการวิจัยการศึกษา  ได้กำหนดทิศทาง พร้อมหาแนวทางส่งเสริมสนับสนุนการทำวิจัย และกลั่นกรอง หัวข้อการทำวิจัยของเครือข่ายวิจัยทางการศึกษาของ สกศ.


 ด้านบทบาทของภาคประชาสังคมเพื่อการศึกษา  จะพิจารณาให้คำแนะนำ การมีส่วนร่วมของภาคประชาสังคมในการจัดการศึกษา พัฒนาข้อเสนอเชิงนโยบายจากการมีส่วนร่วมของภาคประชาสังคม และดำเนินการสื่อประชาสัมพันธ์


 ด้านศาสนา ศิลปะ วัฒนธรรม กีฬา และภูมิปัญญา  เน้นการจัดกระบวนการเรียนรู้ทั้งด้านศาสนา ศิลปะ วัฒนธรรม กีฬา และภูมิปัญญา ส่งเสริมบูรณาการความรู้ ในสถานศึกษาและติดตามประเมินผล



หลังจากนี้ สกศ. จะเร่งจัดทำองค์ประกอบของคณะอนุกรรมการทั้ง 9 คณะ เสนอต่อรัฐมนตรีว่าการกระทรวงศึกษาธิการพิจารณาลงนามแต่งตั้งต่อไป เพื่อให้คณะอนุกรรมการทุกชุดสามารถดำเนินการนโยบายในด้านต่าง ๆ ที่วางไว้โดยเร็ว ส่วนจะมีการตั้งคณะอนุกรรมการในเรื่องใดเพิ่มเติมนั้น ขอให้สภาการศึกษาพิจารณา หากจำเป็นก็จะได้ดำเนินการพิจารณาแต่งตั้งต่อไป
นพ.ธีระเกียรติ กล่าวย้ำถึงกรรมการสภาการศึกษาชุดนี้ด้วยว่า ถือเป็นสภายุคใหม่ที่รวมผู้เชี่ยวชาญและผู้ทรงคุณวุฒิจากหลากหลายด้าน ทั้งองค์กรภาครัฐและภาคเอกชน ที่สดใสและเข้มแข็ง ส่วนการตั้งคณะอนุกรรมการทั้ง  9 ด้าน เพื่อให้ข้อเสนอแนะเชิงนโยบาย จะทำให้การทำงานของคณะกรรมการสภาการศึกษาไม่ใช่เป็นเพียงแค่เสือกระดาษ และการประชุมครั้งนี้ยิ่งทำให้ได้รับข้อเสนอแนะที่เป็นประโยชน์มากต่อการผลักดันนโยบายทางด้านการศึกษาให้เกิดขึ้นจริงอย่างเป็นรูปธรรม ทั้งในเรื่องของการปรับเปลี่ยนระบบการทำงานใหม่ ที่สามารถตอบโจทย์การเรียนรู้ของเด็กที่เปลี่ยนแปลงอย่างรวดเร็วตามสถานการณ์ของโลกในยุคปัจจุบัน มุ่งแก้ไขปัญหาด้านการศึกษาตามสถานการณ์ต่าง ๆ ที่เกิดขึ้น

ที่สำคัญ สภาการศึกษาชุดนี้จะเร่งผลักดันระบบการศึกษา ให้สามารถการผลิตกำลังคนให้รองรับกับงาน ผลิตบัณฑิตให้จบการศึกษามาแล้วมีงานทำ และผลิตคนให้ตรงกับงาน เพื่อให้ตลาดแรงงานสามารถขับเคลื่อนไปได้อย่างมีคุณภาพ ซึ่งถือเป็นนโยบายที่สำคัญของ พล.อ.ประยุทธ์ จันทร์โอชา นายกรัฐมนตรี


จงจิตร ฟองละแอ: สรุป
บัลลังก์ โรหิตเสถียร: เรียบเรียง
กิตติกร แซ่หมู่: ถ่ายภาพ



ที่มา : http://www.thaigov.go.th/news/contents/details/9404