รัฐบาลไทย-ข่าวทำเนียบรัฐบาล-รมว.ศธ. คารวะครู พร้อมมอบรางวัลยกย่องเชิดชูเกียรติระดับประเทศ







                                วันพฤหัสบดีที่ 18 มกราคม 2561                              





    107  













   รมว.ศธ. คารวะครู พร้อมมอบรางวัลยกย่องเชิดชูเกียรติระดับประเทศ
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ร่วมพิธีคารวะครู กล่าวปาฐกถาพิเศษ พร้อมมอบรางวัลยกย่องเชิดชูเกียรติระดับประเทศ 





รมว.ศธ. คารวะครู พร้อมมอบรางวัลยกย่องเชิดชูเกียรติระดับประเทศ
เมื่อวันอังคารที่ 16 มกราคม 2561 ณ หอประชุมคุรุสภา นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ร่วมพิธีคารวะครู กล่าวปาฐกถาพิเศษ พร้อมมอบรางวัลยกย่องเชิดชูเกียรติระดับประเทศ

รมว.ศึกษาธิการ กล่าวปาฐกถาพิเศษ มีใจความตอนหนึ่งว่า รู้สึกมีความยินดีที่ได้มีโอกาสคารวะครูอาวุโส "ครูสงวน วงศ์สุชาต" ซึ่งเป็นครูสอนภาษาอังกฤษที่มีแนวคิดในการค้นคว้าสิ่งใหม่ ๆ มาสอนลูกศิษย์อยู่เสมอ โดยใช้วิวัฒนาการต่าง ๆ มาประกอบการเรียนการสอน เพื่อสร้างความน่าสนใจ ดึงดูดนักเรียนให้อยู่กับบทเรียนได้โดยตลอด ทำให้นักเรียนไม่เกิดความเบื่อหน่ายเมื่อเรียนภาษาอังกฤษ
จึงต้องการให้ครูยุคใหม่ เตรียมการสอนให้มาก ๆ เพื่อสร้างให้เด็กเกิดศรัทธาต่อครู เชื่อมั่นในเรื่องที่ครูสอน รวมทั้งพยายามหาวิทยาการและสิ่งใหม่ ๆ ทันสมัยอยู่ตลอดเวลา ที่จะทำให้เด็กมีความรู้หลากหลาย และเพียงพอต่อการเรียนรู้ ใช้ชีวิต และมีศักยภาพในการแข่งขันในเวทีต่าง ๆ ตลอดจนรู้เท่าทันการเปลี่ยนแปลงของสังคม ประเทศ ประเทศเพื่อนบ้าน และสังคมโลก ซึ่งสอดคล้องกับคำขวัญวันครูของ พล.อ.ประยุทธ์ จันทร์โอชา นายกรัฐมนตรี ความว่า “ศิษย์ดี ก็ด้วยครูดี มีศรัทธา”
นอกจากนี้ ครูควรน้อมนำพระราชหัตถเลขาของ พระบาทสมเด็จพระปรมินทรมหาภูมิพลอดุลยเดช (ในหลวงรัชกาลที่ 9) "ครูรักเด็ก เด็กรักครู" เป็นหลักคิดสำคัญต่อการทำหน้าที่ครู เพราะครูคือบุคคลสำคัญที่สุด ในการให้ความรู้เด็ก แม้ว่าเทคโนโลยีจะมีความก้าวหน้าอย่างมาก แต่ก็ยังไม่สามารถทดแทนครูได้ เนื่องจากเทคโนโลยีไม่สามารถรู้ได้ว่าอะไรสำคัญ และที่สำคัญที่สุดเทคโนโลยีไม่สามารถฝึกให้เป็นคนดีได้ จึงต้องอาศัยมนุษย์ด้วยกัน ในการฝึกทักษะชีวิตแก่เด็กและเยาวชน ให้อยู่ได้ในสังคมปัจจุบันอย่างมีความสุข และมีความพร้อมแข่งขันในโลกอนาคต

อนึ่ง ก่อนการปาฐกถาพิเศษ รมว.ศึกษาธิการ เป็นประธานมอบรางวัลยกย่องเชิดชูเกียรติระดับประเทศ แก่ครูและบุคลากรทางการศึกษา ที่ทุ่มเท เสียสละ ปฏิบัติหน้าที่ ส่งผลต่อการเปลี่ยนแปลงของชีวิตผู้เรียน และเกิดประโยชน์ต่อวงการศึกษา จำนวน 11 รางวัล ประกอบด้วย 
1. รางวัลครูภาษาไทยดีเด่น ประจำปี 2560 
 2. รางวัลครูภาษาฝรั่งเศสดีเด่น ประจำปี 2560 
 3. รางวัลผู้ประกอบวิชาชีพทางการศึกษา ที่ได้รับรางวัลคุรุสภา ประจำปี 2560 "ระดับยกย่อง" 
4. รางวัลครูผู้สอนดีเด่นตามกลุ่มสาระการเรียนรู้ประจำปี พ.ศ.2560 "ระดับประเทศ" 
5. รางวัลผลงานหนึ่งโรงเรียน หนึ่งนวัตกรรม ประจำปี 2560 "ระดับประเทศ" 
6. รางวัลผลงานวิจัยของคุรุสภา ประจำปี 2560 "ระดับประเทศ" 
7. ผู้ชนะการประกวดข้อเขียน ความประทับใจที่ศิษย์มีต่อครู เนื่องในโอกาสวันครู ครั้งที่ 62 
 8. ผู้ชนะการประกวดภาพถ่าย เนื่องในโอกาสวันครู ครั้งที่ 62
 9. ทุนการศึกษามูลนิธิทวี บุณยเกตุ 
10. รางวัลครูดีในดวงใจ
11. รางวัลบุคลากร สพฐ. ดีเด่น
 
อรพรรณ ฤทธิ์มั่น: สรุป
นวรัตน์ รามสูต: เรียบเรียง
อิทธิพล รุ่งก่อน: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน



ที่มา : http://www.thaigov.go.th/news/contents/details/9451