รัฐบาลไทย-ข่าวทำเนียบรัฐบาล-พิธีมอบเครื่องหมายเชิดชูเกียรติ "คุรุสดุดี" ประจำปี 2560







                                วันพฤหัสบดีที่ 18 มกราคม 2561                              





    100  













   พิธีมอบเครื่องหมายเชิดชูเกียรติ "คุรุสดุดี" ประจำปี 2560
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานในพิธีมอบเครื่องหมายเชิดชูเกียรติ "คุรุสดุดี" ประจำปี 2560 จำนวน 864 คน 





เมื่อวันพุธที่ 17 มกราคม 2561 นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานในพิธีมอบเครื่องหมายเชิดชูเกียรติ "คุรุสดุดี" ประจำปี 2560 จำนวน 864 คน

นายสมศักดิ์ ดลประสิทธิ์ รองเลขาธิการสภาการศึกษา ปฏิบัติหน้าที่ในตำแหน่งเลขาธิการคุรุสภา กล่าวตอนหนึ่งว่า คุรุสภาได้ดำเนินงานประกาศเกียรติคุณผู้ประกอบวิชาชีพทางการศึกษา เพื่อรับเครื่องหมายเชิดชูเกียรติ "คุรุสดุดี" ครั้งแรก เมื่อปี 2535 และได้ดำเนินการต่อเนื่องถึงปัจจุบัน โดยมีวัตถุประสงค์เพื่อยกย่องเชิดชูเกียรติผู้ประกอบวิชาชีพทางการศึกษาที่ประพฤติปฏิบัติตนตามจรรยาบรรณของวิชาชีพ และเสริมสร้างศรัทธา ความเชื่อถือในการประกอบวิชาชีพ รวมทั้งเพื่อให้เป็นแบบอย่างที่ดีแก่ผู้เรียน เพื่อนร่วมวิชาชีพ และคนในสังคม โดยในปี 2560 มีครู ผู้ประกอบวิชาชีพทางการศึกษาเข้ารับเครื่องหมายเชิดชูเกียรติ “คุรุสดุดี” รวม 864 คน

รมว.ศึกษาธิการ กล่าวภายหลังมอบเครื่องหมายเชิดชูเกียรติ "คุรุสดุดี" ในครั้งนี้ ว่า ผู้เข้ารับรางวัลเป็นบุคคลที่ควรได้รับการยกย่องสรรเสริญและเป็นที่ยอมรับในวงการครู ในฐานะประธานกรรมการคุรุสภาขอยืนยันว่า จะเฟ้นหาบุคคลที่สมควรได้รับการยอมรับ ยกย่อง และเป็นที่นับถือในวงการครูมาดูแลงานของคุรุสภา เพื่อให้เกิดการบริหารงานอย่างเหมาะสมและมีประสิทธิภาพมากขึ้น 
  
นอกจากนี้ ยังกล่าวเน้นย้ำว่าความก้าวหน้าทางเทคโนโลยีในโลกยุคปัจจุบันนี้ ยิ่งทำให้ครูมีความสำคัญมากยิ่งขึ้น เพราะเทคโนโลยีไม่สามารถรู้แก่นแท้ หรือไม่สามารถประเมินได้ว่าเด็กรับรู้และเข้าใจในสิ่งที่เรียนหรือไม่ อย่างไร  ดังนั้น “ครูคือบุคคลสำคัญที่สุด” ที่จะจัดการเรียนการสอนพร้อม ๆ กับประเมินการเรียนรู้ของเด็ก แต่ก็ไม่ได้ให้ครูปฏิเสธเทคโนโลยี ในทางตรงกันข้ามครูก็ควรเรียนรู้เทคโนโลยีอย่างเท่าทัน และนำมาใช้ประกอบการสอนให้เกิดประโยชน์มากที่สุด เพื่อเรียนรู้ไปพร้อมเด็กยุคใหม่ได้อย่างเข้าใจ และไม่ควรปล่อยให้เด็กเรียนรู้ด้วยตนเองผ่านสื่อเทคโนโลยีเป็นหลัก โดยที่ไม่สามารถวัดผลการเรียนรู้เหล่านั้นได้เลย 


อรพรรณ ฤทธิ์มั่น: สรุป
นวรัตน์ รามสูต: เรียบเรียง
อิทธิพล รุ่งก่อน: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน 



ที่มา : http://www.thaigov.go.th/news/contents/details/9467