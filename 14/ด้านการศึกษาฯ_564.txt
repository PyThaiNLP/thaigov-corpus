รัฐบาลไทย-ข่าวทำเนียบรัฐบาล-ผลประชุมคณะกรรมการบริหารลูกเสือแห่งชาติ ครั้งที่ 1/2561







                                วันอังคารที่ 30 มกราคม 2561                              





    74  













   ผลประชุมคณะกรรมการบริหารลูกเสือแห่งชาติ ครั้งที่ 1/2561
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการบริหารลูกเสือแห่งชาติ ครั้งที่ 1/2561 





นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการบริหารลูกเสือแห่งชาติ ครั้งที่ 1/2561 โดยมี รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ รวมทั้งคณะกรรมการบริหารลูกเสือและกรรมการผู้ทรงคุณวุฒิ  เข้าร่วมประชุม เมื่อวันจันทร์ที่ 29 มกราคม 2561 ณ ห้องประชุมราชวัลลภ อาคารราชวัลลภ กระทรวงศึกษาธิการ
ที่ประชุมมีมติเห็นชอบโครงการปรับปรุงค่ายลูกเสือวชิราวุธ อำเภอศรีราชา จังหวัดชลบุรี  ตามที่สำนักงานลูกเสือแห่งชาติเสนอ เพื่อให้สามารถรองรับการฝึกอบรมของบุคลากรทางการลูกเสือ การอยู่ค่ายพักแรมลูกเสือ งานชุมนุมลูกเสือ ตลอดจนการอบรมสัมมนาของหน่วยงานต่าง ๆ ที่มาใช้บริการเป็นจำนวนมากอย่างต่อเนื่องได้ โดยจะมีรายการก่อสร้างทั้งหมด 8 รายการ ได้แก่ อาคารที่พักผู้รับการฝึกอบรมหญิง 2 หลัง, อาคารที่พักผู้เข้ารับการฝึกอบรมหญิง 5 หลัง, ศาลาผู้เข้ารับการฝึกอบรมชาย 5 หลัง, งานถนนและรั้ว, ห้องส้วมรวม 1 หลัง, ห้องอาบน้ำรวม 3 หลัง, ปรับปรุงต่อเติมงานหอประชุมวิจักขณะ และรางระบายน้ำและทางเท้า ทั้งนี้ รมว.ศึกษาธิการ ได้เน้นย้ำให้การดำเนินงานทุกขั้นตอนต้องมีความโปร่งใส สามารถตรวจสอบได้
นอกจากนี้ ที่ประชุมได้รับทราบการแต่งตั้งกรรมการผู้ทรงคุณวุฒิ จำนวน 2 ราย แทนตำแหน่งที่ว่างลง ได้แก่ พล.อ.ภุชพงศ์ พงษ์ศิริ และนางนฤมล ปาลวัฒน์ ตามคำสั่งสภาลูกเสือไทย ที่ 1/2561 ลงวันที่ 18 มกราคม 2561 ลงนามโดย พล.อ.อ.ประจิน จั่นตอง รองนายกรัฐมนตรี สภานายกสภาลูกเสือไทย


ปารัชญ์ ไชยเวช: สรุป
บัลลังก์ โรหิตเสถียร: เรียบเรียง/กราฟิก
ยุทธพงศ์ เลือกกลั่นดี: ถ่ายภาพ



ที่มา : http://www.thaigov.go.th/news/contents/details/9702