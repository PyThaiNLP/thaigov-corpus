รัฐบาลไทย-ข่าวทำเนียบรัฐบาล-สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเป็นองค์ประธานเปิดการประชุมวิชาการระดับชาติ







                                วันพฤหัสบดีที่ 8 กุมภาพันธ์ 2561                              





    73  













   สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเป็นองค์ประธานเปิดการประชุมวิชาการระดับชาติ
 

   สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเป็นองค์ประธานเปิดการประชุมวิชาการระดับชาติ องค์การเกษตรกรในอนาคตแห่งประเทศไทย ในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี (อกท.) ครั้งที่ 39 





สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเป็นองค์ประธานเปิดการประชุมวิชาการระดับชาติ องค์การเกษตรกรในอนาคตแห่งประเทศไทย ในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี (อกท.) ครั้งที่ 39 ณ วิทยาลัยเกษตรและเทคโนโลยีมหาสารคาม ตำบลเขวา อำเภอเมืองมหาสารคาม จังหวัดมหาสารคาม เมื่อวันพุธที่ 7 กุมภาพันธ์ 2561 โดยมี นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนายสุเทพ ชิตยวงษ์ เลขาธิการสำนักงานคณะกรรมการการอาชีวศึกษา (สอศ.) ตลอดจนคณะผู้บริหาร ศธ. หัวหน้าส่วนราชการ ผู้บริหารสถานศึกษา นักเรียน และประชาชน ร่วมเฝ้าฯ รับเสด็จ

รมว.ศึกษาธิการ กราบบังคมทูลรายงาน มีใจความตอนหนึ่งว่า วิทยาลัยเกษตรและเทคโนโลยีมหาสารคาม ได้รับเกียรติให้เป็นเจ้าภาพ จัดการประชุมวิชาการระดับชาติ ในปีการศึกษา 2560 เพื่อนำผลงานของสมาชิกองค์การที่ประสบความสำเร็จ มาจัดแสดง แลกเปลี่ยน เรียนรู้ อาทิ ผลการพัฒนาสมาชิกผู้นำ, การจัดแสดงนิทรรศการวิชาการเกษตร, การสัมมนาผลงานทางวิชาการ, การแสดงนันทนาการ และการแข่งขันทักษะวิชาชีพเกษตร มารวมกันในการจัดการประชุมวิชาการระดับชาติ ครั้งที่ 39 โดยได้ประสานความร่วมมือกับภาครัฐ ภาคเอกชน ชุมชนในท้องถิ่น และบริษัทห้างร้าน เพื่อร่วมกันจัดกิจกรรมให้ผู้ร่วมงาน นักเรียน นักศึกษา เกษตรกร และประชาชน ได้รับความรู้ทางวิชาการเกี่ยวกับความก้าวหน้าทางการเกษตรอย่างทั่วถึง

สมเด็จพระเทพรัตนราชสุดาฯ สยามบรมราชกุมารี ทรงพระราชทานพระราชดำรัส เปิดการประชุมวิชาการฯ ความว่า

"ข้าพเจ้ายินดีที่ได้มาเป็นประธานเปิดการประชุม วิชาการระดับชาติองค์การเกษตรกรในอนาคตแห่งประเทศไทย ครั้งที่ 39 ในวันนี้
การประชุมวิชาการที่จัดขึ้นนี้ มีประโยชน์อย่างมากแก่นักศึกษาสาขาเกษตรกรรม คือเอื้ออำนวยให้นักศึกษามีโอกาสและมีพื้นที่ ที่จะแสดงศักยภาพทางความคิดให้เป็นที่ประจักษ์ นักศึกษาจำนวนมากเป็นผู้มีความคิดสร้างสรรค์ดีและมีความสามารถสูง หากมีโอกาส มีผู้สนับสนุน และมีพื้นที่ให้ได้แสดงออกซึ่งศักยภาพทางความคิดและความสามารถ ก็ย่อมจะส่งผลให้นักศึกษามีกำลังใจ และเกิดความกระตือรือร้น ความขยันหมั่นเพียร ที่จะศึกษาหาความรู้ให้กว้างขวางและลึกซึ้งยิ่งขึ้น
การประชุมนี้ ยังเป็นโอกาสให้นักศึกษาต่างสถาบัน ได้พบปะสังสรรค์ ก่อให้เกิดความสัมพันธ์ฉันมิตร ความเข้าใจที่ดีต่อกัน ทั้งยังได้ฝึกการทำงานร่วมกัน แก้ไขปัญหาหรือข้อขัดแย้ง โดยใช้เหตุผลและการประนีประนอม ทำให้นักศึกษาคิดเป็นทำเป็น มีเหตุมีผล เป็นประสบการณ์ที่จะเป็นประโยชน์อย่างยิ่งแก่ชีวิต ในอนาคตนักศึกษาอาจไม่ได้เป็นเกษตรกรทุกคนไป หลายคนอาจประกอบอาชีพอื่น ๆ แต่การที่เคยฝึกฝนมาจะช่วยให้นักศึกษาเรียนรู้ได้เร็ว ทำงานเป็น หากได้เป็นผู้บริหารก็จะทำงานได้อย่างมีประสิทธิภาพ สามารถนำพาให้หน่วยงานของตนพัฒนาก้าวหน้าได้
ขอแสดงความชื่นชมทุกฝ่ายที่เกี่ยวข้อง และสนับสนุนการจัดงาน ซึ่งมีส่วนช่วยพัฒนาการศึกษาสาขาเกษตรกรรมของประเทศไทยให้เจริญก้าวหน้า เป็นสาขาวิชาที่น่าสนใจเรียนรู้ และน่าภาคภูมิใจ..."

ในโอกาสนี้ สมเด็จพระเทพรัตนราชสุดาฯ สยามบรมราชกุมารี ทรงทอดพระเนตรนิทรรศการวิชาการเกษตร อาทิ นิทรรศการเมือง อกท., นิทรรศการเมืองศิลปเกษตร, นิทรรศการเมืองพืชศาสตร์, นิทรรศการเมืองสัตวศาสตร์และประมง, นิทรรศการเมืองช่างเกษตร เป็นต้น และทรงฟังการสัมมนาผลงานทางวิชาการ จากนั้นเสด็จพระราชดำเนินไป ยังอาคารทูลกระหม่อมแก้ว ทรงกดปุ่มไฟฟ้าเปิดแพรคลุมป้ายอาคารฯ ทรงปลูกต้นลีลาวดี และฉายพระฉายาลักษณ์ร่วมกับคณะบุคคลต่าง ๆ

นวรัตน์ รามสูต: สรุป/เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน



ที่มา : http://www.thaigov.go.th/news/contents/details/9930