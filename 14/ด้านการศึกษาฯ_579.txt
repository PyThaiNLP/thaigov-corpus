รัฐบาลไทย-ข่าวทำเนียบรัฐบาล-100 ปี การศึกษาเอกชน







                                วันศุกร์ที่ 9 กุมภาพันธ์ 2561                              





    55  













   100 ปี การศึกษาเอกชน
 

   ศ.คลินิก นพ.อุดม คชินทร รมช.ศธ. เป็นประธานพิธีเปิดงาน "มหกรรมวันการศึกษาเอกชน ประจำปี พ.ศ. 2561" ภายใต้แนวคิด "100 ปี การศึกษาเอกชน มุ่งมั่นพัฒนาการศึกษาไทย" 





ศ.คลินิก นพ.อุดม คชินทร รมช.ศธ. เป็นประธานพิธีเปิดงาน "มหกรรมวันการศึกษาเอกชน ประจำปี พ.ศ. 2561" ภายใต้แนวคิด "100 ปี การศึกษาเอกชน มุ่งมั่นพัฒนาการศึกษาไทย" เพื่อถวายราชสดุดีและเฉลิมพระเกียรติแด่สมเด็จพระเจ้าอยู่หัวมหาวชิราลงกรณ บดินทรเทพยวรางกูร และประชาสัมพันธ์ผลงานของนักเรียน นักศึกษา ครู และโรงเรียนเอกชน เมื่อวันศุกร์ที่ 9 กุมภาพันธ์ 2561 ณ โรงแรมเซ็นทรา บายเซ็นทารา ศูนย์ราชการและคอนเวนชันเซ็นเตอร์ แจ้งวัฒนะ

รมช.ศึกษาธิการ กล่าวชื่นชมการศึกษาเอกชนที่มีบทบาทและมีความสำคัญต่อการพัฒนาการศึกษาของชาติตลอดระยะเวลากว่า 100 ปี สามารถช่วยแบ่งเบาภาระรัฐบาลในการจัดการศึกษาให้กับเด็กและเยาวชนอย่างมีประสิทธิภาพตลอดมา โดยได้ให้ความสำคัญกับการจัดการศึกษาให้เกิดความรู้คู่คุณธรรม ส่งเสริมให้สถาบันการศึกษาเอกชนมีอิสระในการบริหารจัดการอย่างมีคุณภาพ ในขณะเดียวกันยังคงมุ่งเน้นคุณภาพในการจัดกิจกรรมการเรียนการสอนสอดคล้องกับความต้องการและความคาดหวังของผู้รับบริการ คือ ผู้เรียน ผู้ปกครอง และชุมชน ซึ่งต่างมีความพึงพอใจต่อการจัดการศึกษาเอกชนเป็นอย่างมาก โดยจะเห็นได้ชัดว่าการจัดการศึกษาเอกชนทำได้ดีและประสบความสำเร็จหลายเรื่อง ทั้งระดับอนุบาล หรือระดับมัธยมศึกษาหลายแห่งที่มีชื่อเสียงอยู่ในลำดับต้นของประเทศ
ดังนั้น ในอนาคตรัฐบาลเองต้องปรับให้มีการสนับสนุนการจัดการศึกษาเอกชนมากขึ้น เพื่อให้สอดคล้องกับการขับเคลื่อนประเทศให้แข่งขันได้และยุทธศาสตร์ไทยแลนด์ 4.0 เพราะการศึกษาเอกชนสามารถปรับตัวได้เร็วกว่า อาทิมีการนำ STEM เป็นพื้นฐานในการเรียนการสอน ซึ่งตรรกะของวิชาวิทยาศาสตร์ คณิตศาสตร์ จะช่วยให้เด็กคิดเป็นวิเคราะห์ได้ ตั้งคำถามวิจัยนำสู่การแก้ไขปัญหา และพัฒนาด้านต่าง ๆ จนเกิดเป็นนวัตกรรมและผลิตภัณฑ์สินค้า ทำให้เราพึ่งพาตนเองได้ ลดการนำเข้าและพึ่งพาจากภายนอก ซึ่งเป็น “หัวใจของไทยแลนด์ 4.0” ที่จะสามารถยกระดับประเทศและผลิตภัณฑ์มวลรวมในประเทศ (Gross domestic product: GDP) เท่าเทียมกับนานาประเทศ และหากจะนำส่วนดีของการศึกษาภาครัฐและภาคเอกชนมาบูรณาการและประสานความร่วมมือกัน ก็จะช่วยในการพัฒนาประเทศที่รวดเร็วยิ่งขึ้น เพราะมีต้นทุนด้านการศึกษาทำให้การพัฒนาประเทศไม่ได้เริ่มต้นจาก “0”  
นายพะโยม ชิณวงศ์ เลขาธิการคณะกรรมการส่งเสริมการศึกษาเอกชน กล่าวว่า การศึกษาเอกชนมีความมุ่งมั่นจัดการศึกษาเพื่อพัฒนาเด็กและเยาวชนให้เป็นทั้งคนเก่งและคนดี รวมทั้งช่วยแบ่งเบาภาระของรัฐบาล โดยมิได้หวังผลเฉพาะจัดการศึกษาเพื่อธุรกิจเท่านั้น แต่ในทางกลับกันการศึกษาเอกชนแทรกอยู่ทุกมิติในการจัดการศึกษาของประเทศ ไม่ว่าจะเป็น การยกระดับผลสัมฤทธิ์ทางการศึกษา การสอนภาษาอังกฤษ การสร้างนวัตกรรมใหม่ ๆ การศึกษาสำหรับเด็กพิการ เด็กด้อยโอกาสในพื้นที่ห่างไกล ตลอดจนโรงเรียนสอนศาสนาในจังหวัดชายแดนภาคใต้ เป็นต้น
โดยในอนาคต การศึกษาเอกชนเตรียมปรับตัวรองรับรูปแบบการเรียนรู้ของเด็กและเยาวชนที่เปลี่ยนแปลงไป เน้นองค์ความรู้ด้านวิทยาศาสตร์ เทคโนโลยี และการสร้างนวัตกรรม จัดกระบวนการเรียนรู้จากทั่วโลกไว้ภายในห้องเรียน อีกทั้งเพิ่มความรู้ทักษะอย่างต่อเนื่อง ไม่ว่าจะเป็นทักษะทางวิชาการ ทักษะอาชีพ และทักษะชีวิต ตลอดจนปลูกฝังคุณธรรมจริยธรรม วิถีความเป็นไทย พร้อมน้อมนำแนวพระดำริสมเด็จพระเทพรัตนราชสุดาฯ สยามบรมราชกุมารี ในเรื่ององค์ 4 คือ พุทธศึกษา จริยศึกษา หัตถศึกษา และพลศึกษา ตลอดจนใส่ใจเรื่องสุขภาพพลานามัยตามช่วงวัย นอกจากนี้ ในระยะยาวอีก 20 ปีข้างหน้า ยังตั้งเป้าหมายเพิ่มสัดส่วนการจัดการศึกษาเอกชนกับการศึกษารัฐบาลเป็น 50:50 ภายใต้นโยบายกระทรวงศึกษาธิการ การขับเคลื่อนเครือข่ายการศึกษาภาคเอกชน ตลอดจนการจัดการเชิงพื้นที่ในแต่ละจังหวัดมากยิ่งขึ้นด้วย
ในโอกาสนี้ รมช.ศธ.มอบโล่โรงเรียนเอกชน 100 ปี จำนวน 21 โรงเรียน และมอบรางวัล O-Net เกียรติยศ จำนวน 11 โรงเรียน พร้อมเยี่ยมชมนิทรรศการผลงานนักเรียนและโรงเรียนเอกชน อาทิ นิทรรศการ “100 ปี การศึกษาเอกชนมุ่งมั่นพัฒนาการศึกษาไทย”, การจัดการศึกษาเอกชนเชิงพื้นที่, เอกชนก้าวไกล นำการศึกษาไทยสู่สากล (ปฐมวัยสู่การเรียนรู้ ภาษาสู่สากล นวัตกรรมทางการศึกษาสู่ไทยแลนด์ 4.0 การเรียนรู้ตลอดชีวิตและการแข่งขันทักษะวิชาการ) เป็นต้น

นวรัตน์ รามสูต: สรุป/เรียบเรียง
อิทธิพล รุ่งก่อน: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน



ที่มา : http://www.thaigov.go.th/news/contents/details/9974