รัฐบาลไทย-ข่าวทำเนียบรัฐบาล-ละครเพลงระดับบรอดเวย์







                                วันจันทร์ที่ 12 กุมภาพันธ์ 2561                              





    35  













   ละครเพลงระดับบรอดเวย์
 

   นพ.ธีระเกียรติ เจริญเศรษฐศิลป์ รมว.ศธ.ร่วมงานแถลงข่าวเปิดตัวละครเพลงระดับบรอดเวย์ เรื่อง La Cage Aux Folles (ภาคภาษาไทย) ในงานเทศกาลละครประจำปี (The Repertoire 2017) 





นพ.ธีระเกียรติ เจริญเศรษฐศิลป์ รมว.ศธ.ร่วมงานแถลงข่าวเปิดตัวละครเพลงระดับบรอดเวย์ เรื่อง La Cage Aux Folles (ภาคภาษาไทย) ในงานเทศกาลละครประจำปี (The Repertoire 2017) จัดโดยมหาวิทยาลัยกรุงเทพ ร่วมกับกรุงเทพมหานคร เมื่อวันศุกร์ที่ 8 กุมภาพันธ์ 2561

รมว.ศึกษาธิการ กล่าวชื่นชมมหาวิทยาลัยกรุงเทพที่นำศิลปะการแสดงระดับบรอดเวย์ มาแปลบทและสร้างสรรค์ผลงานในภาคภาษาไทย เพื่อเผยแพร่ให้นักศึกษาและประชาชนที่สนใจได้เข้าชมโดยไม่เสียค่าใช้จ่าย นับเป็นโอกาสอันดีในการสร้างบรรทัดฐานด้านคุณภาพศิลปะการแสดงของไทยด้วยมาตรฐานระดับโลก ตลอดจนเปิดโลกทัศน์ สร้างการรับรู้และแรงบันดาลใจให้กับเยาวชน ที่สนใจศิลปะการแสดงให้กว้างขวางมากขึ้น ที่สำคัญคือ สร้างความภาคภูมิใจให้กับผู้สร้างสรรค์ผลงาน Bu Theatre Company ทุกคน ที่ได้พิสูจน์ฝีมือในงานศิลปะการแสดงระดับสากลตลอดทั้งกระบวนการของการสร้างละครเพลงเรื่องนี้ ทั้งทักษะการร้อง การเต้น และการแสดง, ศิลปะการแปล-เขียนบท, การเขียนเพลง เรียบเรียงดนตรี เป็นต้น

ผศ.พรรณศักดิ์ สุขี ผู้อำนวยการศิลป์คณะละครมหาวิทยาลัยกรุงเทพ กล่าวรายงานว่า ตลอดระยะเวลา 30 ปี ภาควิชาศิลปะการแสดง คณะนิเทศศาสตร์ มหาวิทยาลัยกรุงเทพฯ ในฐานะมหาวิทยาลัยเอกชนแห่งแรกของประเทศไทย ที่บุกเบิกการเรียนการสอนด้านศิลปะการละคร ได้ผลิตบุคลากรให้กับอุตสาหกรรมบันเทิงไทย ได้จัดละครเวทีเฉลี่ยปีละ 15 เรื่อง ตลอดจนสร้างผลงานที่มีคุณค่าและมาตรฐานระดับสากล จนได้เข้าร่วมเป็นผู้สร้างสรรค์งานระดับชาติและได้รับเชิญไปเปิดการแสดงในเทศกาลระดับนานาชาติอย่างต่อเนื่อง

และแม้ในทศวรรษที่ผ่านมา ศิลปะการแสดงจะเป็นศาสตร์ที่ได้รับความสนใจมากขึ้น และมีสถาบันอุดมศึกษาเปิดสอนมากกว่า 50 หลักสูตร แต่นักศึกษาและผู้มีความสนใจด้านศิลปะการแสดง ตลอดจนประชาชน ยังมีโอกาสเข้าถึงศิลปะการแสดงสมัยใหม่ระดับสากลไม่มากนัก เนื่องจากมีการเปิดการแสดงไม่บ่อยและบัตรเข้าชมมีราคาสูง จึงทำให้เราขาดโอกาสที่จะได้สัมผัสกับศาสตร์การแสดงที่ผ่านการเตรียมการฝึกซ้อมมาเป็นอย่างดี มีความละเมียดละไม และมีความคิดสร้างสรรค์ไร้ขีดจำกัด
  
ดังนั้น คณะละครมหาวิทยาลัยกรุงเทพ (Bu Theatre Company) ในฐานะผู้นำด้านศิลปะการแสดงสมัยใหม่ ซึ่งมีผลงานละครเพลงล่าสุด เรื่อง “แสงเทียน: The Candlelight Blue” จัดแสดงเพื่อน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช ได้รับการตอบรับและมีผู้เข้าชมอย่างล้นหลามเต็มทุกที่นั่งทุกรอบการแสดง โดยในปีนี้จึงร่วมกับ Samuel French, Inc. สหรัฐอเมริกา ได้รับลิขสิทธิ์ให้เผยแพร่การแสดงละครเพลงระดับบรอดเวย์เต็มรูปแบบ เรื่อง La Cage Aux Folles ภาคภาษาไทย เพื่อสร้างบรรทัดฐานศิลปะการแสดงในประเทศไทยและเปิดโอกาสให้ประชนชนได้ชมผลงานละครเวทีระดับมืออาชีพ โดยจะเปิดการแสดงระหว่างวันที่ 23 กุมภาพันธ์ - 3 มีนาคม 2561 ณ โรงละคร Black Box Theatre มหาวิทยาลัยกรุงเทพ วิทยาเขตรังสิต จึงขอเชิญนักศึกษาและประชาชนมาสัมผัสประสบการณ์ตรงกับศิลปะการแสดงระดับบรอดเวย์ โดยไม่เสียค่าเข้าชมได้ตามวันและสถานที่ดังกล่าว

 “La Cage Aux Folles” หรือ ลา กาฌ โอ ฟอลล์ เป็นชื่อของไนต์คลับในฝรั่งเศส ที่ซึ่งนักท่องเที่ยวมักจะมาชมการแสดงของชายที่แต่งกายข้ามเพศ แต่โดยเนื้อแท้แล้ว ละครเรื่องนี้นำเสนอแก่นความคิดเกี่ยวกับครอบครัว ความรัก ความเสียสละ ที่ทำให้มนุษย์เป็นมนุษย์ได้อย่างสมบูรณ์ หรืออาจจะแปลความหมายตรงตัว La Cage Aux Folles ได้ว่า “กรงของคนบ้า” เปรียบเสมือนการที่เรามองคนที่คิดหรือประพฤติปฏิบัติตัวแตกต่างจากเราว่า บ้า สมควรแล้วที่จะอยู่ในกรงขัง แต่ละครเพลงเรื่องนี้ อาจทำให้ได้หวนคิดและตั้งคำถามว่า ระหว่างคนบ้ากับคนดีที่ถูกตัดสินตามกรอบของสังคมนั้น ใครกันแน่ที่ติดอยู่ในกรง 

นวรัตน์ รามสูต: สรุป/เรียบเรียง
อิทธิพล รุ่งก่อน: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน 



ที่มา : http://www.thaigov.go.th/news/contents/details/10034