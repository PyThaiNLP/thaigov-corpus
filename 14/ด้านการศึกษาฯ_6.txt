รัฐบาลไทย-ข่าวทำเนียบรัฐบาล-"ธีระเกียรติ" ตรวจเยี่ยม Boot Camp ระดับภูมิภาค ที่ชลบุรี







                                วันอังคารที่ 21 มีนาคม 2560                              





    217  













   "ธีระเกียรติ" ตรวจเยี่ยม Boot Camp ระดับภูมิภาค ที่ชลบุรี
 

    นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ตรวจเยี่ยมศูนย์พัฒนาครูด้านการจัดการเรียนการสอนภาษาอังกฤษ (Boot Camp) ระดับภูมิภาค 





ณ ศูนย์โรงเรียนชลกันยานุกูล อ.เมืองชลบุรี เมื่อวันเสาร์ที่ 18 มีนาคม 2560 โดยมี ดร.เบญจลักษณ์ น้ำฟ้า ผู้เชี่ยวชาญพิเศษ สำนักงานคณะกรรมการการศึกษาขั้นพื้นฐาน, นายสมศักดิ์ ทองเนียม ผู้อำนวยการสำนักงานเขตพื้นที่การศึกษามัธยมศึกษา เขต 18, นางสาวเฉิดเฉลา แก้วประเคน ผู้อำนวยการโรงเรียนชลกันยานุกูล, คณาจารย์, วิทยากรชาวต่างชาติจากบริติช เคานซิล ประเทศไทย, Master Trainers ชาวไทย และครูภาษาอังกฤษที่เข้าร่วมอบรม Boot Camp ร่วมตรวจเยี่ยมและหารือร่วมกันเกี่ยวกับแนวทางการอบรม Boot Camp
นพ.ธีระเกียรติ เจริญเศรษฐศิลป์ กล่าวว่า สมเด็จพระเทพรัตนราชสุดาฯ สยามบรมราชกุมารี ได้ทรงมีพระราชดำริเกี่ยวกับคำแนะนำและแนวทางการพัฒนาภาษาอังกฤษในประเทศไทย 3 ประการที่สำคัญ คือ 1) ต้องมีความจำเป็นต้องใช้ ซึ่งทำให้เด็กและครูเห็นว่าภาษาอังกฤษมีความจำเป็นอย่างไร 2) ไม่มีทางลัดในการใช้ภาษาอังกฤษให้เก่ง ดังนั้น หากไม่รู้ศัพท์คำใดให้เปิดหาความหมายในพจนานุกรม ต้องไม่กลัวที่จะสื่อสารกับชาวต่างชาติ และจำเป็นจะต้องมีการฝึกฝนตนเองอยู่ตลอดเวลา 3) ครูยังไม่เก่งอันเนื่องมาจากหลายสาเหตุ ดังนั้นครูทุกคนจึงต้องเป็นนักเรียน ต้องถ่อมตัว และเรียนรู้ไปด้วยกันกับนักเรียน จึงฝากให้ทุกคนน้อมนำแนวพระราชดำรัสดังกล่าวมาปรับใช้ เพื่อร่วมกันพัฒนาการเรียนการสอนภาษาอังกฤษในประเทศไทย
นอกจากนี้ ประเทศไทยมีครูภาษาอังกฤษประมาณ 45,000 คน และส่วนใหญ่ยังไม่สูงวัย จึงต้องการให้ครูสนุกกับการสอน พร้อมทั้งได้รับการตอบแทนที่เหมาะสม โดยมีแนวทางให้ครูที่เข้ารับการอบรม Boot Camp สามารถนำไปนับรวมเป็นชั่วโมงการอบรมที่จะเชื่อมโยงกับการขอมีและการเลื่อนวิทยฐานะได้ และสามารถนำคูปองการอบรมครู 10,000 บาท ไปพัฒนาตนเองหรือสอบวัดระดับความสามารถทางภาษาอังกฤษได้ด้วย เพราะในอนาคตจะมีการกำหนดเกณฑ์มาตรฐานระดับภาษาอังกฤษของครูภาษาอังกฤษในการขอมีและขอเลื่อนวิทยฐานะทุกระดับ
ในส่วนของสำนักงานคณะกรรมการการศึกษาขั้นพื้นฐาน (สพฐ.) ต้องจัดหาอุปกรณ์หรือสื่อการเรียนการสอนภาษาอังกฤษ เพื่อช่วยให้ครูที่เข้าอบรม Boot Camp นำสิ่งที่ได้รับจากการอบรมไปใช้สอนได้จริงและเกิดประสิทธิผล ไม่ใช่จบจากการอบรมแล้วกลับไปสอนอีกอย่าง นอกจากนี้ กระทรวงศึกษาธิการจะขยายผลการอบรม Boot Camp ไปยังครูในสังกัดสำนักงานคณะกรรมการการอาชีวศึกษา, สำนักงานคณะกรรมการส่งเสริมการศึกษาเอกชน และองค์กรปกครองส่วนท้องถิ่น อีกด้วย และภายหลังการเยี่ยมชมศูนย์ Boot Camp โรงเรียนชลกันยานุกูลครั้งนี้ จะนำปัญหาและข้อเสนอแนะต่าง ๆ ไปพัฒนาการอบรม Boot Camp รุ่นต่อไปให้ดียิ่งขึ้น โดยจะพยายามไปเยี่ยมชมและติดตามการอบรมให้ครบทั้ง 8 ศูนย์ต่อไป
ส่วนแนวทางการยกระดับภาษาอังกฤษ ด้วยการปรับเพิ่มจำนวนชั่วโมงสอนภาษาอังกฤษในระดับชั้น ป.1-3 เป็นสัปดาห์ละ 5 ชั่วโมงนั้น ขอให้โรงเรียนยึดตามความพร้อมและความเหมาะสมในบริบทของโรงเรียนนั้น ๆ เพราะที่ผ่านมาการสั่งให้เพิ่มจำนวนชั่วโมงภาษาอังกฤษในลักษณะแบบ Top Down ยังไม่ได้ผลเท่าที่ควร
อนึ่ง ศูนย์พัฒนาครูด้านการจัดการเรียนการสอนภาษาอังกฤษ (Boot Camp) ระดับภูมิภาค: Regional English Training Centre ศูนย์โรงเรียนชลกันยานุกูล ดำเนินการฝึกอบรมการจัดการเรียนการสอนภาษาอังกฤษให้กับสถานศึกษาใน 8 จังหวัดของภาคตะวันออก ได้แก่ จังหวัดชลบุรี, ระยอง, จันทบุรี, ตราด, ฉะเชิงเทรา, สระแก้ว, ปราจีนบุรี และนครนายก โดยได้ทำการอบรมครูภาษาอังกฤษไปแล้ว 2 รุ่น แต่ละรุ่นใช้ระยะเวลา 3 สัปดาห์ ซึ่งมีวิทยากรจากบริติช เคานซิล ประเทศไทย และ Master Trainers ชาวไทยร่วมให้การอบรม



ที่มา : http://www.thaigov.go.th/news/contents/details/2522