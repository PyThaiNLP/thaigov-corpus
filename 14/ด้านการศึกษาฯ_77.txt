รัฐบาลไทย-ข่าวทำเนียบรัฐบาล-พิธีมอบโล่เชิดชูเกียรติเสมา ป.ป.ส.และเกียรติบัติ โครงการสถานศึกษาสีขาว ปีการศึกษา 2558







                                วันพฤหัสบดีที่ 27 เมษายน 2560                              





    329  













   พิธีมอบโล่เชิดชูเกียรติเสมา ป.ป.ส.และเกียรติบัติ โครงการสถานศึกษาสีขาว ปีการศึกษา 2558
 

   หม่อมหลวงปนัดดา ดิศกุล รัฐมนตรีช่วยว่าการกระทรวงศึกษาธิการ เป็นประธานพิธีมอบโล่เชิดชูเกียรติเสมา ป.ป.ส. และเกียรติบัตร โครงการสถานศึกษาสีขาว ปลอดยาเสพติดและอบายมุข ปีการศึกษา 2558 








รัฐบาลและรัฐมนตรีว่าการกระทรวงศึกษาธิการมีนโยบายให้ผู้บริหารสถานศึกษาในสังกัด ดำเนินการป้องกันและแก้ไขปัญหายาเสพติด ด้วยกระบวนการสร้างภูมิคุ้มกันยาเสพติดที่เข้มแข็ง ต่อเนื่อง และยั่งยืน ป้องกันผู้เสพยารายใหม่ และให้การช่วยเหลือผู้ที่เกี่ยวข้องกับยาเสพติดตามกระบวนการโครงการสถานศึกษาสีขาว ปลอดยาเสพติดและอบายมุขอย่างครบวงจร





การดำเนินการดังกล่าวเริ่มต้นจากห้องเรียนสีขาว/แผนกสีขาว โดยนักเรียนนักศึกษาแกนนำ 4 ฝ่าย ได้แก่ ฝ่ายการเรียน ฝ่ายการงาน ฝ่ายสารวัตรนักเรียน และฝ่ายกิจกรรม ดำเนินการดูแลช่วยเหลือให้คำปรึกษาตามหลักการเพื่อนช่วยเพื่อน ซึ่งที่ผ่านสามารถแก้ไขปัญหาผู้เกี่ยวข้องกับยาเสพติดและลดพฤติกรรมไม่พึงประสงค์ในระดับที่ควบคุมได้ โดยในปีการศึกษา 2558 มีสถานศึกษาที่มีผลงานระดับดีเด่น จำนวน 1,177 แห่ง รับโล่เชิดชูเกียรติเสมา ป.ป.ส. และประเภทหน่วยงาน ผู้บริหารหน่วยงาน บุคลากร ผู้บริหารสถานศึกษา ครู ที่มีผลงานระดับดีเด่น รับเกียรติบัตร จำนวน 2,656 ผลงาน
			หม่อมหลวงปนัดดา ดิศกุล รัฐมนตรีช่วยว่าการกระทรวงศึกษาธิการ ได้กล่าวให้โอวาทกับผู้เข้ารับรางวัลทุกคนว่า ขอแสดงความยินดีกับทุกท่านที่ได้รับรางวัลในวันนี้ ให้รางวัลที่ได้รับนี้ เป็นเครื่องเตือนใจถึงความวิริยะอุตสาหะ ความมุ่งมั่นที่จะทำให้สถานศึกษาปลอดยาเสพติดและอบายมุขต่างๆ และขอฝากผู้บริหาร ครู บุคลากรทุกท่าน ในการขับเคลื่อนโรงเรียนคุณธรรมให้เกิดผลเป็นที่ประจักษ์ ที่ต้องอาศัยความร่วมมือจากทุกฝ่าย ซึ่งขณะนี้มีศึกษาธิการภาคจากส่วนกลางเข้ามาช่วยเหลือดูแลการทำงานของท่าน ถือเป็นงานส่วนหนึ่งที่เราทำถวายพระบาทสมเด็จพระปรมินทรมหาภูมิพลอดุลยเดช ตอบแทนที่พระองค์ทรงห่วงใยเรามาตลอด ขอให้ช่วยกันน้อมนำพระบรมราโชวาทศาสตร์ของพระราชามาใช้และสั่งสอนลูกหลานของเรา ไม่ว่าจะเป็นความรู้รักสามัคคี เรื่องเข้าใจเข้าถึงพัฒนา รักษาเอกลักษณ์ของชนชาติไทย  มีความสุภาพเรียบร้อย เคารพผู้ใหญ่ เป็นต้น โดยเฉพาะหลักปรัชญาของเศรษฐกิจพอเพียงที่ขอให้เน้นย้ำกับนักเรียนเป็นพิเศษ ให้รู้ซึ้งถึงความประหยัด ความกตัญญูกตเวทิตา ความซื่อสัตย์สุจริต ความรับผิดชอบ รวมถึงการยึดมั่นในคุณธรรมจริยธรรม เพื่อให้ลูกหลานเติบโตเป็นคนดีของสังคมและเป็นกำลังสำคัญในการพาประเทศชาติก้าวหน้าต่อไป






ที่มา : http://www.thaigov.go.th/news/contents/details/3350