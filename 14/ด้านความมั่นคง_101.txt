รัฐบาลไทย-ข่าวทำเนียบรัฐบาล-ปลัดแรงงาน ชงแผนเตรียมคนเข้าสู่ศตวรรษที่ 21 เตรียมนำเข้า กก.ยุทธศาสตร์ชาติ







                                วันอังคารที่ 23 พฤษภาคม 2560                              





    351  





      พิมพ์    
     
    
















   ปลัดแรงงาน ชงแผนเตรียมคนเข้าสู่ศตวรรษที่ 21 เตรียมนำเข้า กก.ยุทธศาสตร์ชาติ
 

   ปลัดกระทรวงแรงงาน นำเสนอแผนพัฒนาและสร้างคน เตรียมเข้าสู่ศตวรรษที่ 21 รองฯวิษณุเตรียมนำเข้า คกก.ยุทศาสตร์ชาติ พร้อมย้ำพัฒนาคนต้องควบคู่การสร้างวินัย ธรรมาภิบาลและป้องกันการทุจริตคอรัปชั่น 





              หม่อมหลวงปุณฑริก สมิติ ปลัดกระทรวงแรงงาน เข้าร่วมประชุมเพื่อนำเสนอผลการประชุมกลุ่มในหลักสูตรการบริหารราชการแผ่นดินในเชิงยุทธศาสตร์ (สำหรับปลัดกระทรวงแรงงาน อธิบดี)  ป.ย.ป. 1 เมื่อวันที่ 22 พฤษภาคม 2560 ณ ห้องประชุมกมลทิพย์ โรงแรมเดอะสุโกศล โดยมีนายวิษณุ เครืองาม รองนายกรัฐมนตรี เป็นประธาน กระทรวงแรงงานได้นำเสนอประเด็นการพัฒนาและเตรียมคนสู่ศตวรรษที่ 21 ได้แก่ แนวทางผลิตกำลังคนภาคอาชีวศึกษาและอุดมศึกษาให้มีคุณภาพได้มาตรฐานสากล รองรับอุตสาหกรรม 4.0 ด้วยกลไกประชารัฐ การเพิ่มประสิทธิภาพตลาดแรงงานและฐานข้อมูล โดยออก พ.ร.บ.ส่งเสริมการมีงานทำแห่งชาติ
          นายวิษณุ เครืองาม รองนายกรัฐมนตรี กล่าวว่า “สิ่งที่นำเสนอดังกล่าวจะนำเข้าคณะกรรมการยุทธศาสตร์ชาติ ซึ่งจะประกาศใช้ประมาณเดือนกันยายน 2560 โดยจะรวบรวมประเด็นต่างๆไปจัดทำเป็นยุทธศาสตร์ชาติ 20 ปี ซึ่งจะบังคับใช้กับหน่วยงานและองค์กรต่างๆในประเทศไทย รวมถึง คณะรัฐมนตรี ศาลและองค์กรอิสระ ส่วนเรื่องการพัฒนาศักยภาพของคนขอให้พิจารณาเรื่องการเสริมสร้างวินัยของคนในชาติให้มี  ธรรมาภิบาล และป้องกันการทุจริตคอร์รัปชั่นด้วย”
          ทั้งนี้ รองนายกรัฐมนตรี ได้มอบนโยบาย เพื่อนำไปสู่การขับเคลื่อนยุทธศาสตร์ชาติสู่การปฏิรูปประเทศ โดยกล่าวว่า “ผลการประชุม ป.ย.ป. 1 ในครั้งนี้ได้นำเสนอประเด็นที่สอดคล้องกับยุทธศาสตร์ด้านที่ 2 คือ เรื่องการพัฒนากำลังคน และการเตรียมคนไปสู่อนาคต ซึ่งการศึกษาจะเป็นปัจจัยสำคัญในการสร้างและพัฒนาคน รวมทั้งต้องให้ความสำคัญกับการเพิ่มทักษะทางด้านคอมพิวเตอร์ การสื่อสาร และการรักษาวินัย เพื่อผลักดันการพัฒนาศักยภาพของคนในประเทศ และยุทธศาสตร์ด้านที่ 6 คือ การบริหารจัดการภาครัฐ ซึ่งจะต้องนำมาขยายการดำเนินงานให้เป็นรูปธรรมและนำไปสู่การปฏิบัติ นอกจากนี้รัฐบาลได้ให้ความสำคัญกับการปฏิรูป การวางยุทธศาสตร์ และการสร้างความสามัคคีปรองดอง ซึ่งถือเป็นภารกิจหลักที่รัฐบาลต้องให้ความสำคัญ โดยเฉพาะอย่างยิ่งการวางยุทธศาสตร์ชาติ”
+++++++++++++++++
กองเผยแพร่และประชาสัมพันธ์ /23 พฤษภาคม 2560 / ปัทรินทร์ นีระพล – ข่าว



ที่มา : http://www.thaigov.go.th/news/contents/details/3938