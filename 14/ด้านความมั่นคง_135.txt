รัฐบาลไทย-ข่าวทำเนียบรัฐบาล-มหาดไทยเปิดรับฟังความคิดเห็นต่อคำถาม 4 ข้อของนายกรัฐมนตรี ผ่านศูนย์ดำรงธรรมพร้อมกันทั่วประเทศ 1,007 แห่ง ตั้งแต่ 12 มิถุนายน 2560 เป็นต้นไป







                                วันพฤหัสบดีที่ 8 มิถุนายน 2560                              





    989  













   มหาดไทยเปิดรับฟังความคิดเห็นต่อคำถาม 4 ข้อของนายกรัฐมนตรี ผ่านศูนย์ดำรงธรรมพร้อมกันทั่วประเทศ 1,007 แห่ง ตั้งแต่ 12 มิถุนายน 2560 เป็นต้นไป
 

   กระทรวงมหาดไทยเปิดรับฟังความคิดเห็นต่อคำถาม 4 ข้อของนายกรัฐมนตรี ผ่านศูนย์ดำรงธรรมพร้อมกันทั่วประเทศ 1,007 แห่ง ตั้งแต่ 12 มิถุนายน 2560 เป็นต้นไป 





     วันนี้ (7 มิ.ย.60) ที่กระทรวงมหาดไทย นายกฤษฎา บุญราช ปลัดกระทรวงมหาดไทย เปิดเผยว่า ตามที่ พลเอกประยุทธ์ จันทร์โอชา นายกรัฐมนตรี ได้กล่าวในรายการ “ศาสตร์พระราชาสู่การพัฒนาอย่างยั่งยืน” เมื่อวันที่ 26 พฤษภาคม 2560 ว่าการเป็นประชาธิปไตยของไทย จะต้องไม่เป็นประชาธิปไตยที่ล้มเหลว จะต้องเป็นประชาธิปไตยที่มีรัฐบาลซึ่งยึดมั่นใน “หลักธรรมาภิบาล” นำพาให้ชาติ “มั่นคง มั่งคั่ง ยั่งยืน” ภายใต้ศาสตร์พระราชาให้ได้ โดยมีคำถาม 4 ข้อ เพื่อรับทราบความคิดเห็นของพี่น้องประชาชนผ่านศูนย์ดำรงธรรมทุกจังหวัด ประกอบด้วย ข้อ 1 ท่านคิดว่าการเลือกตั้งครั้งต่อไปจะได้รัฐบาลที่มีธรรมาภิบาลหรือไม่ ข้อ 2 หากไม่ได้จะทำอย่างไร ข้อ 3 การเลือกตั้งเป็นส่วนสำคัญส่วนหนึ่งของประชาธิปไตย แต่การเลือกตั้งอย่างเดียว ไม่คำนึงถึงเรื่องอนาคตของประเทศ และเรื่องอื่นๆ เช่น ประเทศชาติจะมียุทธศาสตร์และการปฏิรูปหรือไม่นั้น ถูกต้องหรือไม่ถูกต้อง และข้อ 4 ท่านคิดว่ากลุ่มนักการเมืองที่มีพฤติกรรมไม่เหมาะสมในทุกกรณีควรจะมีโอกาสเข้ามาสู่การเลือกตั้งอีกหรือไม่ หากเข้ามาได้อีกแล้วจะให้ใครแก้ไข และแก้ไขด้วยวิธีอะไร
     เพื่อให้การรับฟังความคิดเห็นของพี่น้องประชาชนเป็นไปอย่างทั่วถึง เท่าเทียม และเสมอภาค กระทรวงมหาดไทยจึงได้สั่งการไปยังผู้ว่าราชการจังหวัดทุกจังหวัดและขอความร่วมมือกรุงเทพมหานคร และสำนักงานปลัดสำนักนายกรัฐมนตรี เปิดสถานที่รับฟังความคิดเห็นต่อคำถาม 4 ข้อดังกล่าวของนายกรัฐมนตรี ตั้งแต่วันที่ 12 มิถุนายน 2560 เป็นต้นไป ในเวลาราชการ ตั้งแต่เวลา 08.30-16.30 น. ณ ศูนย์ดำรงธรรมกระทรวงมหาดไทย ศูนย์ดำรงธรรมจังหวัด ศูนย์ดำรงธรรมอำเภอ ศูนย์บริการประชาชน สำนักงานปลัดสำนักนายกรัฐมนตรี (1111) ศูนย์รับเรื่องราวร้องทุกข์กรุงเทพมหานคร และศูนย์บริการประชาชนเขตทุกเขต รวม 1,007 แห่ง ทั้งนี้ ยังไม่กำหนดระยะเวลาสิ้นสุดในการรับฟังความคิดเห็น
     สำหรับช่องทางการรับฟังความคิดเห็นนั้น พี่น้องประชาชนสามารถเดินทางไปแสดงความคิดเห็นด้วยตนเอง ณ สถานที่ดังกล่าวข้างต้น โดยผู้แสดงความคิดเห็นจะต้องแสดงบัตรประจำตัวประชาชน และกรอกข้อมูลหมายเลขบัตรประจำตัวประชาชน 13 หลัก และรายการอื่น ๆ ตามแบบสอบถามความคิดเห็นฯ พร้อมลงลายมือชื่อผู้แสดงความคิดเห็น
     ในด้านการรวบรวมความคิดเห็นของประชาชน กระทรวงมหาดไทยได้แต่งตั้งคณะทำงานกลั่นกรองสรุปผลการตอบคำถามและการแสดงความคิดเห็นระดับกระทรวง และสั่งการให้ผู้ว่าราชการจังหวัดแต่งตั้งคณะทำงานกลั่นกรองสรุปผลการตอบคำถามและการแสดงความคิดเห็นระดับจังหวัด โดยให้ดำเนินการสรุปผลการตอบแบบสอบถามและแสดงความคิดเห็น รายงานกระทรวงมหาดไทยทุก 10 วันทำการ โดยกำหนดให้รายงานผลฯ ครั้งแรก ในวันที่ 23 มิถุนายน 2560
     ปลัดกระทรวงมหาดไทย กล่าวเพิ่มเติมว่า เพื่อเป็นการประชาสัมพันธ์สร้างการรับรู้ให้พี่น้องประชาชนได้ออกมาแสดงความคิดเห็นกันอย่างกว้างขวาง กระทรวงมหาดไทยได้สั่งการให้ผู้ว่าราชการจังหวัดทุกจังหวัดประชาสัมพันธ์ประเด็นคำถาม 4 ข้อ รวมทั้งข้อมูลสถานที่ ห้วงเวลา ช่องทาง และแบบสอบถาม ให้ประชาชนทราบอย่างทั่วถึงผ่านสื่อสารมวลชนทุกแขนงในพื้นที่ และในโอกาสนี้ ขอเชิญชวนพี่น้องประชาชนได้แสดงความคิดเห็นในประเด็นคำถาม 4 ข้อของนายกรัฐมนตรี เพื่อร่วมกันกำหนดทิศทางในการพัฒนาประเทศชาตินำพาไปสู่ความเข้มแข็งอย่างมั่นคงและยั่งยืนต่อไป.
 
ครั้งที่ 85/2560



ที่มา : http://www.thaigov.go.th/news/contents/details/4371