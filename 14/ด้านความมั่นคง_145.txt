รัฐบาลไทย-ข่าวทำเนียบรัฐบาล-รมว.แรงงาน น้อมนำ เศรษฐกิจพอเพียง มุ่งสู่ Green Job ส่งเสริมงานมีคุณค่า สู่เวทีโลก







                                วันพุธที่ 14 มิถุนายน 2560                              





    177  





      พิมพ์    
     
    
















   รมว.แรงงาน น้อมนำ เศรษฐกิจพอเพียง มุ่งสู่ Green Job ส่งเสริมงานมีคุณค่า สู่เวทีโลก
 

   รมว.แรงงาน กล่าวถ้อยแถลงการประชุมเพื่ออภิปรายรายงานของผู้อำนวยการใหญ่องค์การแรงงานระหว่างประเทศ เรื่อง "การทำงานในภูมิอากาศที่เปลี่ยนแปลง : ข้อริเริ่มสีเขียว” ณ องค์การแรงงานระหว่างประเทศ เรื่อง "การทำงานในภูมิอากาศที่เปลี่ยนแปลง : ข้อริเริ่มสีเขียว  





              วันนี้ (13 มิ.ย. 60) พลเอก ศิริชัย ดิษฐกุล รัฐมนตรีว่าการกระทรวงแรงงาน ได้กล่าวถ้อยแถลง
ในวาระการประชุมเพื่ออภิปรายรายงานของผู้อำนวยการใหญ่องค์การแรงงานระหว่างประเทศ เรื่อง "การทำงานในภูมิอากาศที่เปลี่ยนแปลง : ข้อริเริ่มสีเขียว” ณ องค์การแรงงานระหว่างประเทศ (ILO)  กรุงเจนีวา ประเทศสวิตเซอร์แลนด์ โดยปีนี้ ILO ให้ความสำคัญกับการขับเคลื่อนวาระงานสีเขียว (Green Job) ควบคู่กับการบรรลุเป้าหมายความยั่งยืนด้านสิ่งแวดล้อม ทั้งนี้ประเทศไทยได้น้อมนำเศรษฐกิจพอเพียง (ของในหลวงรัชกาลที่ 9) ซึ่งเป็นหลักการที่สำคัญที่มุ่งเน้นการสร้างสมดุลระหว่าง ความเจริญรุ่งเรืองทางเศรษฐกิจการพัฒนาสังคม และความยั่งยืนของสิ่งแวดล้อม โดยกว่า 7 ทศวรรษ  ที่หลักการนี้ได้พิสูจน์ให้เราเห็นว่าเป็นเงื่อนไช ที่สำคัญที่สุดในการขับเคลื่อนประเด็นเกี่ยวกับทรัพยากรธรรมชาติและสิ่งแวดล้อม คือ การสร้างงานที่มีคุณค่าให้แก่ประชาชนพร้อมทั้งเป็นการแก้ไขปัญหาการทำลาย  ทรัพยากรธรรมชาติและสิ่งแวดล้อมด้วยการสร้างความตระหนักรู้ให้แก่ประชาชนถึงความยั่งยืนระยะยาว มากกว่าการแสวงหาประโยชน์โดยไม่รับผิดชอบในระยะสั้น เพื่อบรรลุเป้าหมายการพัฒนาที่ยั่งยืน (SDGs) ซึ่งสอดคล้องกับ ILO ที่เห็นว่าการเปลี่ยนผ่านไปสู่เศรษฐกิจสีเขียวนั้นจะต้องเป็นธรรม และครอบคลุม ซึ่งเป็นการส่งเสริมให้ประชาชนสามารถทำงานและดำรงชีวิตได้อย่างกลมกลืนกับเศรษฐกิจสีเขียว เป็นสิ่งจำเป็นที่จะนำไปสู่การกระตุ้นให้เกิดความเชื่อมั่นว่าอนาคตของเศรษฐกิจที่มีความสะอาดและเป็นมิตรต่อสิ่งแวดล้อม จะไม่เป็นอุปสรรคต่อการดำรงชีวิต และการจ้างงาน ตามปณิธานของเป้าหมายการพัฒนาที่ยั่งยืนที่มุ่งมั่นจะพัฒนาเศรษฐกิจและสังคมที่มีความเจริญรุ่งเรือง และต้องทำงานร่วมกับองค์กรนายจ้างและลูกจ้าง โดยไม่ทิ้งใครไว้ข้างหลัง
          โดยที่ผ่านมานั้น เพื่อส่งเสริมให้เกิดการเปลี่ยนผ่านที่ราบรื่นไปสู่เศรษฐกิจที่มีการเจริญเติบโตสูง
และความยั่งยืนของสิ่งแวดล้อม รัฐบาลไทยได้ดำเนินมาตรการ เพื่อที่จะพัฒนาทักษะฝีมือให้แก่ผู้ทำงาน เพื่อให้มีความสามารถพร้อมรองรับเศรษฐกิจสีเขียว โดยการพัฒนาให้สามารถที่จะใช้วัสดุและสารเคมีที่เป็นมิตรต่อสิ่งแวดล้อม รวมทั้งการบริหารจัดการของเสียที่มีประสิทธิภาพสอดคล้องกับเศรษฐกิจและการผลิตสีเขียว นอกจากการมุ่งเน้นในการพัฒนาทุนมนุษย์และเสริมสร้างศักยภาพแล้ว เรายังให้ความสำคัญกับการสร้างความตระหนักรู้ให้แก่ประชาชนทั่วไปเกี่ยวกับคุณค่าที่แท้จริงของความยั่งยืนในระยะยาวมากกว่าผลประโยชน์ที่ไม่รับผิดชอบในระยะสั้น เพื่อสร้างความยั่งยืนให้เกิดขึ้นสำหรับการพัฒนาสังคมสีเขียวซึ่งรัฐบาลได้นำมาเป็นกรอบแนวคิดในการกำหนดยุทธศาสตร์ชาติ 20 ปี ไว้ด้วยแล้ว
      จากถ้อยแถลงข้างต้นสร้างความพึงพอใจแก่ผู้เข้าร่วมการประชุมทั่วโลก พร้อมแสดงความยินดีที่ประเทศไทยมีทิศทางชัดเจนและเอาความริเริ่มสีเขียวแห่งศตวรรษไปเป็นส่วนหนึ่งของการปฏิรูปอนาคตแห่งการทำงาน และการสอดส่องดูแลเพื่อสร้างความมั่นใจให้กับทุกฝ่ายว่าการก้าวไปข้างหน้าย่อมจะก่อให้เกิดประโยชน์เป็นที่ประจักษ์ต่อทั้ง ILO และสมาชิกไตรภาคีขององค์กร
------------------------------------
กลุ่มงานโฆษกและการข่าว/
กองเผยแพร่และประชาสัมพันธ์ - ข่าว/
13 มิถุนายน 2560



ที่มา : http://www.thaigov.go.th/news/contents/details/4512