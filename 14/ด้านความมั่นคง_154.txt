รัฐบาลไทย-ข่าวทำเนียบรัฐบาล-มหาดไทยแจ้งทุกจังหวัดส่งเสริมกิจกรรมออกกำลังกายในรูปแบบประชารัฐ







                                วันจันทร์ที่ 19 มิถุนายน 2560                              





    384  













   มหาดไทยแจ้งทุกจังหวัดส่งเสริมกิจกรรมออกกำลังกายในรูปแบบประชารัฐ
 

   มหาดไทยแจ้งทุกจังหวัดส่งเสริมกิจกรรมออกกำลังกายในรูปแบบประชารัฐ
เชิญชวนประชาชนร่วมกิจกรรมเพื่อสุขภาพดี ชีวีเป็นสุข 





   เมื่อวันที่ 17 มิ.ย. 60 ที่กระทรวงมหาดไทย นายกฤษฎา บุญราช ปลัดกระทรวงมหาดไทย เปิดเผยว่า ด้วยองค์การอนามัยโลกได้มีผลวิจัยว่าการออกกำลังกายอย่างสม่ำเสมอและการให้สมาชิกในครอบครัวหรือชุมชนได้มีกิจกรรมนันทนาการร่วมกัน เป็นการส่งเสริมให้มีสุขภาพร่างกายและใจที่แข็งแรงเปรียบเสมือนกับวัคซีนป้องกันโรคได้อย่างดี ประกอบกับนายกรัฐมนตรีได้กำหนดนโยบายรณรงค์ส่งเสริมให้ประชาชนออกกำลังกายเพื่อสุขภาพที่ดีอย่างยั่งยืน
     เพื่อเป็นการส่งเสริมการออกกำลังกายให้ประชาชนมีสุขภาพร่างกายที่ดี ครอบครัวและชุมชนมีความอบอุ่น  กระทรวงมหาดไทยจึงแจ้งให้จังหวัดทุกจังหวัดและอำเภอทุกแห่งดำเนินการจัดกิจกรรมส่งเสริมการออกกำลังกาย โดยพิจารณาใช้สถานที่และช่วงเวลาที่เหมาะสมของจังหวัดและอำเภอ ซึ่งจังหวัดอาจพิจารณามอบหมายให้สำนักงานท่องเที่ยวและกีฬาจังหวัดเป็นเจ้าภาพหลักในการเชิญชวนส่วนราชการ องค์กรปกครองส่วนท้องถิ่น และประชาชนทั่วไป เข้าร่วมออกกำลังกายร่วมกับภาคเอกชนและภาคประชาชนในลักษณะประชารัฐ โดยให้มีกิจกรรมเสริมต่าง ๆ ในคราวเดียวกัน เช่น กิจกรรมแอโรบิค การออกกำลังกายประเภทอื่น การจัดหาผู้ฝึกสอนระดับอาชีพสู่ความเป็นเลิศทางกีฬา เพื่อส่งเสริมให้ความรู้และทักษะด้านกีฬาแก่เด็กและเยาวชนรวมถึงประชาชนทั่วไป และกิจกรรมนันทนาการอื่น เช่น วาดรูป เป็นต้น โดยทั้งนี้ ต้องไม่กระทบต่อการปฏิบัติงาน และอาจกำหนดให้หัวหน้าส่วนราชการผลัดเปลี่ยนกันเป็นเจ้าภาพในแต่ละครั้ง 
     นอกจากนี้ ให้จังหวัดและอำเภอประสานสถานศึกษาหรือกลุ่มเยาวชนที่มีทักษะหรือความสามารถทางดนตรีมาเล่นดนตรีประกอบจังหวะการออกกำลังกายแทนการเปิดเพลง และอาจดำเนินกิจกรรมฟังเพลงดนตรีเพื่อการผ่อนคลายในระหว่างพักกิจกรรมออกกำลังกาย โดยคำนึงถึงความประหยัดและเหมาะสมเป็นหลัก 
     และสำหรับในระหว่างพักกิจกรรม ให้ผู้ว่าราชการจังหวัดหรือนายอำเภอสอดแทรกการประชาสัมพันธ์สร้างการรับรู้และความเข้าใจในข้อมูลข่าวสารของทางราชการเพื่อเพิ่มความสัมพันธ์อันดีระหว่างส่วนราชการและประชาชน เช่น ข่าวสารงานพระราชพิธีพระบรมศพพระบาทสมเด็จพระปรมินทรมหาภูมิพลอดุลยเดช ข่าวสารจากกรมอุตุนิยมวิทยา และข่าวสารหรือกิจกรรมของส่วนราชการอื่น หรือองค์กรปกครองส่วนท้องถิ่นในพื้นที่ เป็นต้น
     ปลัดกระทรวงมหาดไทย กล่าวเพิ่มเติมว่า การเสริมสร้างสุขภาพด้วยการออกกำลังกาย โดยเฉพาะอย่างยิ่งการออกกำลังกายร่วมกันทั้งครอบครัวอย่างสม่ำเสมอ นอกจากจะเป็นการทำให้ร่างกายมีความแข็งแรงปราศจากโรคภัยแล้ว ยังเป็นการใช้เวลาว่างหลังจากเหน็ดเหนื่อยจากการทำงานหรือการเรียนในแต่ละวันมาทำกิจกรรมร่วมกันซึ่งจะส่งผลให้เกิดการพูดคุยกัน การมีปฏิสัมพันธ์กัน การปรึกษาหารือกัน และการร่วมกันแก้ไขปัญหาโดยใช้กลไกครอบครัว ทำให้ครอบครัวมีความเข้มแข็งและอบอุ่น ส่งผลให้ชุมชนเข็มแข็ง และสร้างเสริมให้ประเทศชาติมีความมั่นคงอย่างยั่งยืนต่อไป 



ที่มา : http://www.thaigov.go.th/news/contents/details/4634