รัฐบาลไทย-ข่าวทำเนียบรัฐบาล-กระทรวงมหาดไทยจัดงานวันที่ระลึกคล้ายวันสถาปนากระทรวงมหาดไทย ครบรอบ 125 ปี 1 เมษายน 2560







                                วันเสาร์ที่ 1 เมษายน 2560                              





    352  













   กระทรวงมหาดไทยจัดงานวันที่ระลึกคล้ายวันสถาปนากระทรวงมหาดไทย ครบรอบ 125 ปี 1 เมษายน 2560
 

   วันนี้ (1 เม.ย. 60) เวลา 06.45 น. ที่บริเวณหน้าศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีวางพานพุ่มดอกไม้ถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาดำรงราชานุภาพ พร้อมกล่าวคำถวายสดุดีสม 





             วันนี้ (1 เม.ย. 60) เวลา 06.45 น. ที่บริเวณหน้าศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีวางพานพุ่มดอกไม้ถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาดำรงราชานุภาพ พร้อมกล่าวคำถวายสดุดีสมเด็จฯ กรมพระยาดำรงราชานุภาพ เนื่องในงาน
วันที่ระลึกคล้ายวันสถาปนากระทรวงมหาดไทย ครบรอบ 125 ปี โดยมี นายสุธี มากบุญ รัฐมนตรีช่วยว่าการกระทรวงมหาดไทย นายกฤษฎา บุญราช ปลัดกระทรวงมหาดไทย พร้อมด้วยอธิบดีทุกกรม และผู้บริหารรัฐวิสาหกิจ ตลอดจนข้าราชการ พนักงานของทุกหน่วยงานในสังกัดกระทรวงมหาดไทย เข้าร่วมพิธี

           ต่อมาเวลา 07.20 น. รัฐมนตรีว่าการกระทรวงมหาดไทย ได้เป็นประธานในพิธีทอดผ้าป่าสมทบกองทุนพัฒนาเด็กชนบทในพระบรมราชูปถัมภ์ สมเด็จพระเทพรัตนราชสุดาฯ สยามบรมราชกุมารี ซึ่งจัดขึ้นโดยกรมการพัฒนาชุมชน เพื่อรวบรวมเงินจากผู้มีจิตศรัทธาจากทั่วประเทศสมทบเข้าเป็นกองทุนการศึกษาแก่เด็กยากจนและด้อยโอกาสในชนบท ณ ลานเอนกประสงค์ กระทรวงมหาดไทย และในเวลา 08.00 น. ได้เป็นประธานในพิธีถวายเครื่องไทยธรรม และภัตตาหาร แด่สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก และพระภิกษุสงฆ์ ณ ห้องประชุม 1 กระทรวงมหาดไทย จากนั้น เวลา 09.00 น. รัฐมนตรีว่าการกระทรวงมหาดไทย ได้เป็นประธานในพิธีมอบพิธีมอบเข็มเชิดชูเกียรติทองคำและประกาศเกียรติคุณให้แก่พลเมืองดี และรางวัล “คนดีมหาดไทย” ประจำปี 2560 ณ ห้องประชุม 1 กระทรวงมหาดไทย โดยมีหัวหน้าส่วนราชการในสังกัดกระทรวงมหาดไทย ร่วมเป็นเกียรติและสักขีพยาน

              ในโอกาสนี้ รัฐมนตรีว่าการกระทรวงมหาดไทย เปิดเผยว่า สำหรับการจัดงานวันที่ระลึกคล้ายวันสถาปนากระทรวงมหาดไทย ได้จัดให้มีขึ้นในวันที่ 1 เมษายน เป็นประจำทุกปี เพื่อน้อมระลึกในพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว รัชกาลที่ 5 ที่ทรงมีพระบรมราชโองการจัดตั้งกระทรวงมหาดไทยขึ้น เมื่อวันที่ 1 เมษายน พ.ศ.2435 และได้ทรงมอบหมายให้สมเด็จพระเจ้าบรมวงศ์เธอ กรมพระยาดำรงราชานุภาพ เป็นองค์ปฐมเสนาบดีกระทรวงมหาดไทย ซึ่งพระองค์ได้ทรงประกอบพระกรณียกิจด้านต่างๆ อย่างมากมาย ล้วนแล้วแต่เป็นงานที่มีความสำคัญยิ่งต่อชาติบ้านเมือง พระองค์ทรงจัดระเบียบการปกครองในรูปแบบเทศาภิบาล และทรงวางรากฐานให้กระทรวงมหาดไทยเป็นหน่วยงานที่มุ่งมั่นในการบำบัดทุกข์บำรุงสุขแก่ประชาชน อันนำไปสู่บ้านเมืองอยู่เย็นเป็นสุขตราบมาจนทุกวันนี้ สำหรับการจัดงานวันที่ระลึกวันคล้ายวันสถาปนากระทรวงมหาดไทยในปีนี้ ซึ่งเป็นปีแห่งการครบรอบ 125 ปี ของการก่อตั้งกระทรวงมหาดไทย ตรงกับวันเสาร์ที่ 1 เมษายน 2560 กระทรวงมหาดไทยได้กำหนดจัดกิจกรรมสำคัญในวันดังกล่าว โดยจัดพิธีวางพานพุ่มดอกไม้ถวายสักการะพระอนุสาวรีย์สมเด็จฯ กรมพระยาดำรงราชานุภาพ พิธีทอดผ้าป่าสมทบกองทุนพัฒนาเด็กชนบทในพระราชูปถัมภ์ สมเด็จพระเทพรัตนราชสุดาฯ สยามบรมราชกุมารี พิธีสงฆ์ และพิธีมอบเข็มเชิดชูเกียรติทองคำและประกาศเกียรติคุณให้แก่พลเมืองดี และรางวัล “คนดีมหาดไทย” ประจำปี 2560

              รัฐมนตรีว่าการกระทรวงมหาดไทย กล่าวเพิ่มเติมว่า สำหรับรางวัลเข็มเชิดชูเกียรติทองคำและประกาศเกียรติคุณให้แก่พลเมืองดี กระทรวงมหาดไทยจัดขึ้นเพื่อยกย่องเชิดชูเกียรติแก่ “พลเมืองดี” ซึ่งในปีนี้ มีพลเมืองดีที่กระทรวงมหาดไทยพิจารณาเห็นสมควรยกย่องเชิดชูเกียรติ ตามหลักเกณฑ์และระเบียบของ “กองทุนส่งเสริมและสงเคราะห์พลเมืองดี”จำนวน 7 ท่าน เพื่อเป็นขวัญกำลังใจแก่ผู้ที่ได้รับรางวัลตลอดจนครอบครัว รวมทั้งเป็นการเผยแพร่คุณความดีที่ได้กระทำให้เป็นที่ประจักษ์และแบบอย่างที่ดีแก่สังคมต่อไป และการมอบรางวัล “คนดีมหาดไทย” ให้แก่ข้าราชการที่เป็นแบบอย่างที่ดีของกระทรวงมหาดไทย จำนวน 7 ท่าน 



ที่มา : http://www.thaigov.go.th/news/contents/details/2822