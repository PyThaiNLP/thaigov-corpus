รัฐบาลไทย-ข่าวทำเนียบรัฐบาล-'บิ๊กบี้' ลงพื้นที่นครสวรรค์ ยึดแนว 'ประชารัฐ' ส่งเสริมแรงงานนอกระบบ พร้อมขับเคลื่อนประเทศไทย 4.0







                                วันศุกร์ที่ 23 มิถุนายน 2560                              





    0  





      พิมพ์    
     
    
















   'บิ๊กบี้' ลงพื้นที่นครสวรรค์ ยึดแนว 'ประชารัฐ' ส่งเสริมแรงงานนอกระบบ พร้อมขับเคลื่อนประเทศไทย 4.0
 

   รมว.แรงงาน ลงพื้นที่จังหวัดนครสวรรค์ ติดตามผลการดำเนินงานด้านแรงงาน รับฟังประเด็นปัญหา อุปสรรค ข้อเสนอแนะจากภาคเอกชน และหน่วยงานที่เกี่ยวข้อง ส่งเสริมให้แรงงานนอกระบบเข้าสู่การเป็นแรงงานในระบบ โดยใช้แนวทางประชารัฐ ขับเคลื่อนประเทศไปสู่ประเทศไทย 4.0 





          นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า พลเอก ศิริชัย ดิษฐกุล รัฐมนตรีว่าการกระทรวงแรงงาน ได้กล่าวภายหลังเป็นประธานการประชุมติดตามผลการดำเนินงานด้านแรงงานตามนโยบายรัฐบาล พร้อมรับฟังประเด็นปัญหา อุปสรรค และข้อเสนอแนะจากภาคเอกชน และหน่วยงานที่เกี่ยวข้อง ณ ห้องแถลงข่าว ชั้น 5 ศาลากลางจังหวัดนครสวรรค์ วันนี้ (23 มิ.ย. 60) โดย รมว.แรงงาน กล่าวว่า จังหวัดนครสวรรค์ เป็นศูนย์กลางการคมนาคมในเขตพื้นที่ภาคเหนือตอนล่างและภาคกลางตอนบน เพราะเป็นชุมทางของคมนาคมที่หลากหลายไม่ว่าจะเป็นถนน รถไฟ หรือทางน้ำ นอกจากนี้ยังเป็นที่ตั้งของท่าข้าวกำนันทรง ซึ่งเป็นตลาดกลางค้าข้าวแห่งแรกของประเทศไทย ซึ่งเป็นเศรษฐกิจพื้นฐานของประเทศไทย เพราะความอุดมสมบูรณ์ทางธรรมชาติ เมืองนครสวรรค์จึงเป็นเมืองเกษตรกรรมมาตั้งแต่ยุคต้นประวัติศาสตร์ ประชากรของจังหวัดส่วนใหญ่เป็นแรงงานนอกระบบ ซึ่งทั่วประเทศมีจำนวนไม่น้อยกว่า 21 ล้านคน   กระทรวงแรงงานเองนอกจากจะดูแลแรงงานในระบบแล้ว ยังให้ความสำคัญต่อการคุ้มครองแรงงานนอกระบบให้มีความมั่นคงในชีวิตด้วยเช่นกัน โดยกำหนดไว้ในแนวทางการปฏิรูปประเทศ ตามกรอบกระบวนการปฏิรูปประเทศ ยุทธศาสตร์ชาติและการสร้างความสามัคคีปรองดอง (ป.ย.ป.)   ที่ได้ตั้งเป้าหมายในการนำแรงงานนอกระบบเข้าสู่ในระบบให้มากที่สุด เพื่อให้เข้าถึงความคุ้มครองทางสังคม  โดยใช้แนวทาง “ประชารัฐ” ดำเนินการภายใต้ “หลักการ 3 โอกาส” คือ โอกาสในการเริ่มต้น โอกาสในการพัฒนา และโอกาสที่จะป้องกัน  เป็นแนวทางแบบองค์รวม ที่เน้นย้ำการจัดสรรแหล่งเงินทุน พัฒนาทักษะฝีมือ และการคุ้มครองทางสังคม ตลอดจนการพัฒนาด้านความปลอดภัยและอาชีวอนามัยในการทำงาน เพื่อให้แรงงานนอกระบบ มีชีวิตที่ดีขึ้น มีความปลอดภัยและมีการจ้างงานอย่างยั่งยืน
          ในโอกาสนี้ รัฐมนตรีว่าการกระทรวงแรงงาน ได้มอบแนวทางการปฏิบัติราชการ แก่หัวหน้าส่วนราชการภูมิภาคในสังกัดกระทรวงแรงงานของเขตตรวจราชการที่ 18 ทั้ง 4 จังหวัด ประกอบด้วย จังหวัดนครสวรรค์ กำแพงเพชร พิจิตร และอุทัยธานี โดยให้ข้าราชการกระทรวงแรงงาน น้อมนำพระราชปณิธานของพระบาทสมเด็จพระปรมินทรมหาภูมิพลอดุลยเดช หรือ “ศาสตร์ของพระราชา” โดยเฉพาะอย่างยิ่งแนวคิดเรื่องเศรษฐกิจพอเพียง ซึ่งเป็นหลักการที่สำคัญที่มุ่งเน้นการสร้างสมดุลระหว่าง ความเจริญรุ่งเรืองทางเศรษฐกิจ การพัฒนาสังคม และความยั่งยืนของสิ่งแวดล้อม ตลอดจนกระทรวงแรงงานได้ใช้เป็นแนวทางในการขับเคลื่อนวาระงานสีเขียว (Green Job) ควบคู่กับการบรรลุเป้าหมายความยั่งยืนด้านสิ่งแวดล้อมเพื่อบรรลุเป้าหมายการพัฒนาที่ยั่งยืน (SDG 2030) โดยให้นำมายึดมั่นเป็นแนวทางในการปฏิบัติราชการ
          รวมทั้งนำหลักการทรงงานแบบ "เข้าใจ เข้าถึง และพัฒนา" มาปรับใช้  กล่าวคือ ต้องศึกษาข้อมูลอย่างรอบด้าน รวมทั้งบริบทเฉพาะพื้นที่ เพื่อให้เข้าใจว่า ประชาชนมีความเดือดร้อนในเรื่องใด ต้องการให้ช่วยเหลือในเรื่องใดอย่างไรบ้าง ควรจะต้องเข้าถึงพื้นที่ เพื่อพบปะพูดคุยกับประชาชนในพื้นที่ นำความช่วยเหลือและบริการไปให้อย่างทั่วถึง เท่าเทียมและเป็นธรรม เพื่อให้ปัญหาได้รับการแก้ไขอย่างตรงจุดตามความต้องการของประชาชนต่อไป
+++++++++++++++++++
กองเผยแพร่และประชาสัมพันธ์/
ปริยรณ พรหมสาขา ณ สกลนคร ข่าว/
สมภพ ศีลบุตร ภาพ/
23 มิถุนายน 2560



ที่มา : http://www.thaigov.go.th/news/contents/details/4741