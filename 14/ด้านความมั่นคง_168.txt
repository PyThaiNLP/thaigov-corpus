รัฐบาลไทย-ข่าวทำเนียบรัฐบาล-พล.อ.อุดมเดช สีตบุตร หัวหน้าผู้แทนพิเศษของรัฐบาล เป็นประธานการประชุมผู้แทนพิเศษฯ  ครั้งที่ ๔/๒๕๖๐ เพื่อติดตามและเร่งรัดการแก้ไขปัญหา จชต. 







                                วันพุธที่ 28 มิถุนายน 2560                              





    144  













   พล.อ.อุดมเดช สีตบุตร หัวหน้าผู้แทนพิเศษของรัฐบาล เป็นประธานการประชุมผู้แทนพิเศษฯ  ครั้งที่ ๔/๒๕๖๐ เพื่อติดตามและเร่งรัดการแก้ไขปัญหา จชต. 
 

   พล.อ.อุดมเดช สีตบุตร หัวหน้าผู้แทนพิเศษของรัฐบาล เป็นประธานการประชุมผู้แทนพิเศษฯ  ครั้งที่ ๔/๒๕๖๐ เพื่อติดตามและเร่งรัดการแก้ไขปัญหา จชต.  





   เมื่อ ๒๘ มิ.ย.๖๐ ณ ห้องสุรศักดิ์มนตรี ในศาลาว่าการกลาโหม พล.อ.อุดมเดช สีตบุตร รัฐมนตรีช่วยว่าการกระทรวงกลาโหม ในฐานะหัวหน้าผู้แทนพิเศษของรัฐบาล เป็นประธานในการประชุมผู้แทนพิเศษของรัฐบาลครั้งที่ ๔/๒๕๖๐ โดยมีผู้แทนพิเศษฯ ๗ กลุ่มภารกิจงาน ผู้แทนจากส่วนราชการต่างๆ ได้แก่ กอ.รมน., กอ.รมน.ภาค ๔ สน., ศอ.บต., ศชต., สมช. และผู้แทนจากกระทรวงการคลัง เข้าร่วมประชุม 
 
ในที่ประชุมได้มีการเร่งรัดติดตามการแก้ไขปัญหาที่เกี่ยวข้องกับกระทรวงการคลัง ๒ เรื่อง คือ เงินกู้ดอกเบี้ยต่ำ (Soft Loan) และการพิจารณากฎหมายเยียวยาให้เป็นระบบเดียวกันทั่วประเทศ  
 
สำหรับประเด็นเงินกู้ดอกเบี้ยต่ำ เดิมธนาคารออมสินสนับสนุนวงเงินสินเชื่อให้ผู้ประกอบการใน จชต. ตั้งแต่วันที่ ๑ ม.ค.๕๔ - ๓๑ ธ.ค.๕๖ วงเงินจำนวน ๒๕,๐๐๐ ล้านบาท และ ครม.มีมติเห็นชอบการขยายระยะเวลาจนถึงสิ้นปี ๒๕๖๐ และ ศอ.บต. ได้ประสานขอให้มีโครงการนี้ต่อไปในปี ๒๕๖๐ เป็นต้นไป ขณะนี้ธนาคารออมสินอยู่ระหว่างรวบรวมข้อมูลจากสถาบันการเงินที่เข้าร่วมโครงการ และความต้องการวงเงินของภาคเอกชนในพื้นที่ เพื่อนำมาประกอบการพิจารณาขยายระยะเวลา รวมทั้งข้อเสนอที่ต้องการเพิ่มวงเงินให้เป็น ๓๐,๐๐๐ ล้านบาท นอกจากนั้นกระทรวงการคลัง จะกำหนดมาตรการเร่งด่วนต่างๆ เพื่อเสริมบรรยากาศการลงทุน เช่น มาตรการด้านสิทธิประโยชน์การลงทุน มาตรการด้านภาษี มาตรกาด้านการประกันภัยความมั่นคง เป็นต้น
 
ส่วนการพิจารณากฎหมายเยียวยาให้เป็นระบบเดียวกันทั่วประเทศ จะมีการดำเนินการเป็น ๒ ระยะ คือ ระยะเร่งด่วน ที่ต้องเร่งพิจารณาให้ความช่วยเหลือผู้ได้รับผลกระทบจากการกระทำของเจ้าหน้าที่รัฐในพื้นที่ จชต. และระยะที่ ๒ คือ ให้กระทรวงยุติธรรมประสานกระทรวงการคลังในกระบวนการยกร่างกฎหมายเยียวยากลาง ให้มีผลบังคับใช้ทั้งประเทศ เป็นมาตรฐานกลาง ไม่ซ้ำซ้อน ระบุกระบวนการเชื่อมโยงส่งต่อการดูแลระหว่างหน่วยงาน FUNCTION ทั้งนี้ เพื่อให้การปฏิบัติเป็นต้นไปตามมติ ครม. เมื่อ ๕ ก.ค.๕๙ 
 
นอกจากนั้น ผู้แทนพิเศษของรัฐบาล ได้เสนอที่ประชุมเพื่อรับทราบความก้าวหน้าในการดำเนินงานตาม Roadmap การขับเคลื่อนการแก้ไขปัญหาและพัฒนา จชต. และเรื่องที่ขอให้พิจารณา ๓ เรื่อง คือ การจัดทำโครงการขยายแนวความคิดด้านสังคมพหุวัฒนธรรมเพื่อหนุนเสริมกระบวนการสันติวิธี ของกลุ่มภารกิจงานที่ ๑ โครงการบูรณปฏิสังขรณ์พระอารามหลวง ของกลุ่มภารกิจงานที่ ๔ และโครงการชวนไทยพุทธกลับภูมิลำเนา ของกลุ่มภารกิจงานที่ ๓, ๔ และ ๕ 
 
พล.อ.อุดมเดช สีตบุตร ได้เน้นย้ำให้ผู้แทนพิเศษของรัฐบาลทุกกลุ่มงาน เร่งรัด ขับเคลื่อนโครงการตาม Roadmap ให้เห็นผลอย่างเป็นรูปธรรมโดยเร็ว เพื่อประโยชน์และสันติสุขของประชาชนในพื้นที่ 



ที่มา : http://www.thaigov.go.th/news/contents/details/4847