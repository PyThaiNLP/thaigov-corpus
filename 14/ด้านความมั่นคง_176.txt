รัฐบาลไทย-ข่าวทำเนียบรัฐบาล-ปรองดองภาคประชาชน สะท้อนภาพรวมเศรษฐกิจและสังคม ที่จำเป็นต้องร่วมกันปฏิรูปเพื่อลดความเหลื่อมล้ำ  สร้างโอกาสและความเท่าเทียม ไม่ให้เป็นเงื่อนไขเพื่อประโยชน์ทางการเมือง







                                วันจันทร์ที่ 3 กรกฎาคม 2560                              





    137  













   ปรองดองภาคประชาชน สะท้อนภาพรวมเศรษฐกิจและสังคม ที่จำเป็นต้องร่วมกันปฏิรูปเพื่อลดความเหลื่อมล้ำ  สร้างโอกาสและความเท่าเทียม ไม่ให้เป็นเงื่อนไขเพื่อประโยชน์ทางการเมือง
 

   ปรองดองภาคประชาชน สะท้อนภาพรวมเศรษฐกิจและสังคม ที่จำเป็นต้องร่วมกันปฏิรูปเพื่อลดความเหลื่อมล้ำ  สร้างโอกาสและความเท่าเทียม ไม่ให้เป็นเงื่อนไขเพื่อประโยชน์ทางการเมือง 





   พล.ต.คงชีพ ตันตระวาณิชย์ ประธานคณะอนุกรรมการประชาสัมพันธ์ เปิดเผยถึง ผลการมีส่วนร่วมของประชาชนในการสะท้อน ข้อคิดเห็นและมุมมองของการสร้างความสามัคคีปรองดอง ในด้านเศรษฐกิจและสังคม ผ่านเวทีรับฟังความคิดเห็นของประชาชนทั่วประเทศที่ผ่านมาโดยสรุปว่า
 
ด้านเศรษฐกิจและสังคม  เป็นเรื่องที่ประชาชนส่วนใหญ่ให้ความสำคัญและกล่าวถึงมาก โดยเฉพาะประเด็นเกี่ยวกับ การดำเนินชีวิตและการกินดีอยู่ดีของประชาชน ซึ่งหากไม่ได้รับการดูแลหรือปรับปรุงให้เท่าเทียมเป็นธรรม จะเป็นสาเหตุหนึ่งที่นำไปสู่การแบ่งฝ่ายและความขัดแย้งในอนาคต เช่น ความเหลื่อมล้ำในการกระจายรายได้ การจัดสาธารณูปโภคขั้นพื้นฐานจากภาครัฐ  ผลกระทบจากปัญหาผลผลิตทางการเกษตรตกต่ำ รวมทั้งความไม่เท่าเทียมด้านสวัสดิการที่รัฐจัดสรรให้แก่ประชาชน เช่น การกระจายรายได้ระหว่างประชาชนในสังคมเมืองกับสังคมชนบท  สภาพความเป็นอยู่และคุณภาพชีวิตของกลุ่มผู้ด้อยโอกาส  ทั้งนี้ การรวมศูนย์อำนาจในการบริหารจัดการไว้ที่ส่วนกลางมากเกินไป ทำให้บางนโยบายไม่สอดคล้องกับวิถีชีวิตของชุมชน
 
โดยด้านเศรษฐกิจ. ประชาชนมีความเห็นร่วมกันว่า รัฐจำเป็นต้องส่งเสริมความรู้และกระจายรายได้สู่ชนบท ด้วยการส่งเสริมการเกษตรอุตสาหกรรมและพัฒนาการแข่งขันผ่านนวัตกรรมมากให้ขึ้น  เพิ่มศักยภาพการผลิต ลดต้นทุน สร้างรายได้ สร้างโอกาสทางอาชีพให้คนในท้องถิ่น สนับสนุนแก้ปัญหาผลผลิตทางการเกษตรตกต่ำ โดยควบคุมต้นทุนทางการเกษตร หาตลาดใหม่ รวมทั้งส่งเสริมความร่วมมือและการมีส่วนร่วม ระหว่างเอกชนและประชาชนให้มากขึ้น พร้อมทั้งเข้ามาสนับสนุนจัดการด้านการตลาดและระบบขนส่ง ให้เอื้อต่อพัฒนาการทางเศรษฐกิจ  ขณะเดียวกัน ได้เสนอการปฏิรูปโครงสร้างทางเศรษฐกิจใหม่ ให้สามารถกระจายความเท่าเทียมและเสริมความแข็งแกร่งของระบบเศรษฐกิจฐานราก โดยปรับระบบจัดเก็บภาษีที่เป็นธรรมและเท่าเทียมกัน ให้ความสำคัญกับการขยายโอกาสด้านเศรษฐกิจท้องถิ่น โดยใช้ระบบสหกรณ์หรือการรวมกลุ่ม ควบคู่กับการส่งเสริมเศรษฐกิจระหว่างประเทศ
 
สำหรับด้านสังคม มีความเห็นร่วมกันว่า การมีส่วนร่วมของประชาชนเป็นสิ่งจำเป็น โดยรัฐควรเปิดกว้าง รับฟังและให้ประชาชนมีส่วนร่วมตัดสินใจและแสดงความคิดเห็นได้มากขึ้น  สร้างความไว้ใจ เชื่อใจและเปิดโอกาสให้มีส่วนร่วมตรวจสอบการใช้อำนาจรัฐ  ขณะเดียวกัน ควรเสริมสร้างความเข้มแข็งของสถาบันครอบครัวและชุมชน ให้อบอุ่น แน่นแฟ้นและเกื้อหนุนจุนเจือกัน   ให้ความสำคัญกับการพัฒนาทรัพยากรมนุษย์ ที่มีประชาชนเป็นศูนย์กลาง  โดยใช้กีฬาเป็นเครื่องมือพัฒนาคุณภาพประชาชนควบคู่กับการส่งเสริมให้เยาวชนมีจิตสำนึกสาธารณะและรู้หน้าที่ตนเพื่อสังคม   กระจายความเท่าเทียมด้านสังคมด้วยการบังคับใช้กฎหมายอย่างยุติธรรมกับทุกฝ่ายไม่เลือกปฏิบัติ เคารพในหลัก สิทธิมนุษยชนและสิทธิขั้นพื้นฐานของประชาชนทุกระดับ ปรับปรุงภาคบริการ สวัสดิการและการเข้าถึงบริการสาธารณะอย่างทั่วถึง เท่าเทียมกัน  รวมทั้งส่งเสริมให้มีประชาคมระดับต่างๆในการพูดคุยคลี่คลายปัญหาและความเหลื่อมล้ำในสังคม โดยรัฐเข้าไปสนับสนุนความเป็นรูปธรรม เพื่อมิให้ถูกใช้เป็นเงื่อนไขเพื่อประโยชน์ทางการเมือง  ทั้งนี้ จำเป็นต้องกระจายอำนาจสู่ท้องถิ่น เพื่อให้สามารถแก้ปัญหาที่แตกต่างกันในแต่ละพื้นที่
 
ทั้งนี้ ประชาชนคาดหวังต่อการปฏิรูปเศรษฐกิจและสังคมร่วมกัน โดยให้ความสำคัญกับการส่งเสริมเศรษฐกิจชุมชนอย่างจริงจัง เพื่อขับเคลื่อนภาคการเกษตรต่อเนื่องไปยังภาคอุตสาหกรรม ควบคู่กับการเสริมสร้างความเข้าใจและยอมรับในความแตกต่างระหว่างบุคคลและวัฒนธรรมที่หลากหลาย ซึ่งจะนำไปสู่การปรับตัวของสังคม เพื่อคลี่คลายปัญหาความยากจนและความเหลื่อมล้ำทางสังคมที่เป็นรูปธรรมต่อไป 



ที่มา : http://www.thaigov.go.th/news/contents/details/4952