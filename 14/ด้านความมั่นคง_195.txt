รัฐบาลไทย-ข่าวทำเนียบรัฐบาล-กระทรวงมหาดไทย เผยความคืบหน้าในการเตรียมพร้อมจัดงานพิธีถวายดอกไม้จันทน์ในส่วนภูมิภาค จิตอาสารวมพลังประดิษฐ์ดอกไม้จันทน์แล้วกว่า 19 ล้านดอก







                                วันพฤหัสบดีที่ 20 กรกฎาคม 2560                              





    466  













   กระทรวงมหาดไทย เผยความคืบหน้าในการเตรียมพร้อมจัดงานพิธีถวายดอกไม้จันทน์ในส่วนภูมิภาค จิตอาสารวมพลังประดิษฐ์ดอกไม้จันทน์แล้วกว่า 19 ล้านดอก
 

   กระทรวงมหาดไทย เผยความคืบหน้าในการเตรียมพร้อมจัดงานพิธีถวายดอกไม้จันทน์ในส่วนภูมิภาค
จิตอาสารวมพลังประดิษฐ์ดอกไม้จันทน์แล้วกว่า 19 ล้านดอก 





             วันนี้ (20 ก.ค. 60) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่คณะกรรมการฝ่ายพิธีการงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ซึ่งมีรองนายกรัฐมนตรี (นายวิษณุ เครืองาม) เป็นประธาน ได้มอบหมายให้กระทรวงมหาดไทยเป็นหน่วยงานหลักในการจัดพิธีถวายดอกไม้จันทน์ของประชาชนในส่วนภูมิภาค โดยกระทรวงมหาดไทยได้แจ้งให้ทุกจังหวัดเตรียมความพร้อมในการจัดงานพิธีถวายดอกไม้จันทน์ฯ และได้มีการประชุมมอบแนวทางการดำเนินงานในการจัดงานพิธี ซึ่งขณะนี้ได้รับรายงานว่าทุกจังหวัดและอำเภอได้มีการเตรียมความพร้อมในการดำเนินงานพิธีดังกล่าวแล้ว เช่น การจัดเตรียมสถานที่ในการจัดพิธี การจัดทำซุ้มถวายดอกไม้จันทน์ การจัดแสดงนิทรรศการและมหรสพวัฒนธรรมไทย การจัดทำดอกไม้จันทน์ รวมถึงการเตรียมความพร้อมในด้านต่างๆ อาทิ การแจกจ่ายแผ่นพับประวัติศาสตร์ การบันทึกภาพนิ่งและภาพเคลื่อนไหว การดูแลอำนวยความสะดวกให้แก่ประชาชนที่จะเข้าร่วมพิธี และมีการเผยแพร่ประชาสัมพันธ์กิจกรรมต่างๆ เพื่อให้พี่น้องประชาชนได้รับทราบอย่างทั่วถึงและต่อเนื่อง
           กระทรวงมหาดไทย จึงขอเรียนให้ทราบถึงความคืบหน้าของการดำเนินงานในการจัดเตรียมงานพิธีถวายดอกไม้จันทน์ของประชาชนในส่วนภูมิภาค ในด้านต่างๆ ดังนี้
           1.การจัดทำดอกไม้จันทน์ในส่วนภูมิภาค สำหรับประชาชน ในการเข้าร่วมพิธีถวายดอกไม้จันทน์ในส่วนภูมิภาค ได้มีการดำเนินการภายใต้หลักการ “การมีส่วนร่วม” ของทุกภาคส่วน ทั้งภาครัฐ ภาคเอกชน และภาคประชาชน ที่ได้ร่วมกันแสดงออกถึงความจงรักภักดี ซึ่งขณะนี้มีผู้เข้าร่วมกิจกรรมจิตอาสาประดิษฐ์ดอกไม้จันทน์ในส่วนภูมิภาค จำนวน 1,030,281 คน จัดทำดอกไม้จันทน์แล้วเสร็จ 19.41 ล้านดอก คิดเป็นร้อยละ 52.76 จากเป้าหมายที่ตั้งไว้จำนวน 36.8 ล้านดอก และมีแผนดำเนินการในเดือนสิงหาคม 9,280,843 ดอก และ กันยายน 6,195,670 ดอก ซึ่งคาดว่าจะดำเนินการแล้วเสร็จภายในวันที่ 20 กันยายน 2560 นี้
           2.การเตรียมสถานที่จัดพิธีถวายดอกไม้จันทน์ในส่วนภูมิภาค จังหวัดและอำเภอได้จัดเตรียมสถานที่จัดพิธีถวายดอกไม้จันทน์ในส่วนภูมิภาค จำนวน 878 แห่ง มีดังนี้ วัด จำนวน 703 แห่ง ศาลากลางจังหวัด จำนวน 18 แห่ง ที่ว่าการอำเภอ จำนวน 82 แห่ง โรงเรียน จำนวน 14 แห่ง และสถานที่สำคัญอื่นๆ จำนวน 61 แห่ง
           3.การจัดแสดงนิทรรศการ และมหรสพวัฒนธรรมไทย กระทรวงมหาดไทยได้แจ้งให้จังหวัดและอำเภอจัดเตรียมข้อมูลภาพพระราชประวัติและภาพพระราชกรณียกิจที่สำคัญของพระบาทสมเด็จพระปรมินทรมหาภูมิพล
อดุลยเดชที่ทรงงานในพื้นที่จังหวัด/อำเภอ อาทิ โครงการอันเนื่องมาจากพระราชดำริ สำหรับใช้ในการจัดแสดงนิทรรศการ เพื่อให้ประชาชนได้น้อมรำลึกในพระมหากรุณาธิคุณในบริเวณสถานที่จัดพิธีฯ สำหรับการจัดแสดงมหรสพวัฒนธรรมไทย ในห้วงเวลาการจัดงานพิธีถวายดอกไม้จันทน์ ให้คณะกรรมการอำนวยการจัดพิธีถวายดอกไม้จันทน์ระดับจังหวัดและอำเภอ พิจารณาตามความเหมาะสม โดยหลักการให้จัดแสดงศิลปวัฒนธรรมประจำท้องถิ่นในแต่ละพื้นที่ โดยเน้นการมีส่วนร่วมของประชาชน เพื่อแสดงออกถึงความจงรักภักดี และความสามัคคี         
           4. การอำนวยความสะดวกให้แก่พี่น้องประชาชนที่เข้าร่วมพิธี กระทรวงมหาดไทยได้เน้นย้ำให้จังหวัดและอำเภอ ดำเนินการภายใต้หลักการ “การมีส่วนร่วม โดยถือว่าประชาชนทุกคนเป็นแขก และรัฐบาลเป็นเจ้าภาพ” 
อาทิ ความพร้อมของสถานที่ อาหาร เครื่องดื่ม การบริการทางแพทย์ ระบบน้ำประปา ไฟฟ้า ห้องสุขา การดูแลความสะอาดบริเวณสถานที่ทั้งก่อน ระหว่าง และหลังการจัดพิธี รวมถึงการรักษาความปลอดภัยและอำนวยความสะดวก
ด้านการจราจร เป็นต้น
           รองปลัดกระทรวงมหาดไทย กล่าวเพิ่มเติมว่า กระทรวงมหาดไทย ได้เน้นย้ำให้จังหวัดและอำเภอ ขอความร่วมมือให้ทุกภาคส่วนได้จัดเตรียมสถานที่ให้เรียบร้อย สวยงาม และสมพระเกียรติ รวมทั้งเชิญชวนพี่น้องประชาชนร่วมเป็นจิตอาสาประดิษฐ์ดอกไม้จันทน์ถวายในหลวงรัชกาลที่ 9 พร้อมร่วมปลูกดอกดาวเรืองหรือดอกไม้สีเหลือง ให้ออกดอกบานสะพรั่งพร้อมกันทั่วประเทศในช่วงเดือนตุลาคม 2560 เพื่อใช้ประดับสถานที่ราชการ สถานที่สำคัญของจังหวัด บริษัท ห้างร้าน และบ้านเรือนของประชาชนในช่วงวันพระราชพิธีถวายพระเพลิงพระบรมศพ ระหว่างวันที่ 25-29 ตุลาคม 2560 อย่างพร้อมเพรียงกัน.

ครั้งที่ 102 /2560        



ที่มา : http://www.thaigov.go.th/news/contents/details/5352