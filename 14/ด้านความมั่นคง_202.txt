รัฐบาลไทย-ข่าวทำเนียบรัฐบาล-บิ๊กบี้‘กำชับ’ นายจ้างต้องมาแจ้งการทำงานของคนต่างด้าว ภายในระยะเวลาที่กำหนด ปลัดแรงงาน‘ย้ำ’ ไม่มีการสวมสิทธิ์อย่างแน่นอน







                                วันจันทร์ที่ 24 กรกฎาคม 2560                              





    292  





      พิมพ์    
     
    
















   บิ๊กบี้‘กำชับ’ นายจ้างต้องมาแจ้งการทำงานของคนต่างด้าว ภายในระยะเวลาที่กำหนด ปลัดแรงงาน‘ย้ำ’ ไม่มีการสวมสิทธิ์อย่างแน่นอน
 

   รัฐมนตรีว่าการกระทรวงแรงงาน กำชับให้นายจ้างมาดำเนินการแจ้งการทำงานของคนต่างด้าว ภายในระยะเวลาที่กำหนด จะไม่มีการเปิดจดทะเบียนใหม่ ด้านปลัดกระทรวงแรงงาน เน้นย้ำ กระทรวงแรงงาน จะสามารถตรวจสอบคัดกรองความสัมพันธ์นายจ้าง-ลูกจ้างได้โดยไม่มีการสวมสิทธิ์อย่า 





          นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่าพลเอก ศิริชัย ดิษฐกุล รัฐมนตรีว่าการกระทรวงแรงงาน เป็นประธานการประชุมศูนย์เฉพาะกิจเพื่ออำนวยการบริหารจัดการการทำงานของคนต่างด้าว ณ ห้องExecutive Operation Room ชั้น 5 อาคารกระทรวงแรงงาน วันนี้ (24 ก.ค. 60) โดย รมว.แรงงาน กล่าวว่า “วันนี้ – 7 สิงหาคม 2560 กระทรวงแรงงาน จะเปิดรับแจ้งการทำงานของคนต่างด้าว แต่จะไม่มีการเปิดจดทะเบียนใหม่ และตั้งแต่วันที่ 8 สิงหาคม – 9 กันยายน 2560 จะเป็นขั้นตอนการตรวจสอบคัดกรองความสัมพันธ์นายจ้าง-ลูกจ้าง จากนั้นจะเป็นขั้นตอนการออกใบรับรองเพื่อพิสูจน์สัญชาติและสุดท้ายจะไปสู่ขั้นตอนของ One Stop Serviceทั้งการพิสูจน์สัญชาติจากประเทศต้นทาง การตรวจลงตรา (Visa) การตรวจโรค และการออกใบอนุญาตทำงาน(Work Permit)ซึ่งศูนย์เฉพาะกิจเพื่ออำนวยการบริหารจัดการการทำงานของคนต่างด้าวได้เตรียมการอำนวยความสะดวก การป้องกันการแสวงหาผลประโยชน์จากการดำเนินการดังกล่าว ต้องอาศัยความร่วมมือจากสถานประกอบกิจการและนายจ้าง ได้เข้ามาดำเนินการตามขั้นตอนที่กระทรวงฯ ได้จัดเตรียมไว้ให้ และภายใน 180 วัน กระทรวงแรงงาน จะสามารถดำเนินการขั้นตอนต่างๆ ได้แล้วเสร็จทั้งหมด ซึ่งกระทรวงแรงงาน ได้ประเมินสถานการณ์ไว้ว่าภายใน 1 วัน แต่ละศูนย์รับแจ้งการทำงานของคนต่างด้าว สามารถรองรับได้ 1,500 คน ซึ่งมีศูนย์ฯ ทั้งหมด 101 แห่ง รวมเป็น 151,500 คน/วัน”

          หม่อมหลวงปุณฑริก สมิติ ปลัดกระทรวงแรงงาน กล่าวเพิ่มเติมว่า “ขั้นตอนการตรวจสอบคัดกรองความสัมพันธ์นายจ้าง-ลูกจ้าง กระทรวงแรงงาน จะมีการตรวจสอบเอกสารว่าเป็นนายจ้าง-ลูกจ้างกันจริงหรือไม่ โดยเฉพาะอย่างยิ่งนิติบุคคล จะต้องเข้าสู่กระบวนการของกรมการจัดหางาน ในการตรวจสอบรายละเอียด ซึ่งมั่นใจได้ว่าทางกระทรวงแรงงาน จะสามารถตรวจสอบคัดกรองความสัมพันธ์นายจ้าง-ลูกจ้างได้โดยไม่มีการสวมสิทธิ์อย่างแน่นอน และการมาดำเนินการตามขั้นตอนนี้ ขอให้นายจ้างทั้งหลายที่มี คนทำงานบ้าน คนเสริฟอาหาร งานก่อสร้าง ร้านค้าต่างๆ มาแจ้งการทำงานของคนต่างด้าว ถือว่าเป็นโอกาสอันดีที่จะได้เข้าสู่กระบวนที่ถูกต้องตามกฏหมาย ซึ่งไม่ต้องผ่านนายหน้า นายจ้างสามารถมาได้ด้วยตนเอง กระทรวงแรงงาน ค่อยอำนวยความสะดวกให้ทั้งกระบวนการ ใช้เวลาเพียง 3 นาที และที่สำคัญไม่มีค่าใช้จ่ายใดๆ ทั้งสิ้น จะเสียค่าใช้จ่ายอีกทีในขั้นตอนการพิสูจน์สัญชาติกับประเทศต้นทางการตรวจลงตรา (Visa) การตรวจโรค และการออกใบอนุญาตทำงาน (Work Permit) ต่อไป”

          ข้อมูลการแจ้งการทำงานของคนต่างด้าวทั้ง 11 ศูนย์ กรุงเทพมหานคร มีผู้มาลงทะเบียนในวันนี้ เวลา 10.00 น. นายจ้าง 568 คน ลูกจ้าง 1,448 คน
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ข่าว
สมภพ ศีลบุตร ภาพ



ที่มา : http://www.thaigov.go.th/news/contents/details/5427