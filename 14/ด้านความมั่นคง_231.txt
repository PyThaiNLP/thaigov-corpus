รัฐบาลไทย-ข่าวทำเนียบรัฐบาล-รมว.มท.เป็นประธานในพิธีมอบรางวัลกำนัน ผู้ใหญ่บ้านยอดเยี่ยม ประจำปี 2560 พร้อมมอบโอวาทกำนัน ผู้ใหญ่บ้าน ให้เข้าถึงปัญหาและ “บำบัดทุกข์ บำรุงสุข” ให้แก่พี่น้องประชาชน 







                                วันพฤหัสบดีที่ 10 สิงหาคม 2560                              





    333  













   รมว.มท.เป็นประธานในพิธีมอบรางวัลกำนัน ผู้ใหญ่บ้านยอดเยี่ยม ประจำปี 2560 พร้อมมอบโอวาทกำนัน ผู้ใหญ่บ้าน ให้เข้าถึงปัญหาและ “บำบัดทุกข์ บำรุงสุข” ให้แก่พี่น้องประชาชน 
 

   รมว.มท.เป็นประธานในพิธีมอบรางวัลกำนัน ผู้ใหญ่บ้านยอดเยี่ยม ประจำปี 2560 พร้อมมอบโอวาทกำนัน ผู้ใหญ่บ้าน ให้เข้าถึงปัญหาและ “บำบัดทุกข์ บำรุงสุข” ให้แก่พี่น้องประชาชน เพื่อเป็นกำลังสำคัญในการพัฒนาตำบล หมู่บ้าน อย่างมั่นคงและยั่งยืน 





             วันนี้ (10 ส.ค.60) เวลา 10.00 น. ณ ห้องมัฆวานรังสรรค์ สโมสรทหารบก ถนนวิภาวดีรังสิต เขตพญาไท กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานพิธีมอบรางวัลกำนัน ผู้ใหญ่บ้านยอดเยี่ยม ประจำปี 2560  โดยมี ร้อยตำรวจโทอาทิตย์ บุญญะโสภัต อธิบดีกรมการปกครอง พร้อมด้วยผู้บริหารระดับสูงของกรมการปกครอง เข้าร่วมพิธีฯ
         กระทรวงมหาดไทยได้มีประกาศกำหนดให้วันที่ 10 สิงหาคมของทุกปี เป็น “วันกำนันผู้ใหญ่บ้าน” ซึ่งการจัดงานวันกำนันผู้ใหญ่บ้าน กระทรวงมหาดไทย โดยกรมการปกครองจัดขึ้นเพื่อน้อมรำลึกถึงพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัวที่ได้พระราชทานกำเนิดสถาบันกำนันผู้ใหญ่บ้าน โดยให้ราษฎรได้พิจารณาเลือกผู้ใหญ่บ้านจากราษฎรด้วยกันเองขึ้นเป็นครั้งแรก ณ บ้านเกาะ ตำบลบ้านเลน อำเภอบางปะอิน จังหวัดพระนครศรีอยุธยา เมื่อปี พ.ศ.2435 และในทุกปีได้จัดให้มีการพิจารณาคัดเลือกกำนันผู้ใหญ่บ้านยอดเยี่ยมเข้ารับมอบรางวัลจากกระทรวงมหาดไทยเพื่อยกย่องเชิดชูเกียรติกำนันผู้ใหญ่บ้านที่ปฏิบัติหน้าที่ด้วยความตั้งใจเสียสละและทุ่มเทความรู้ความสามารถในการบำบัดทุกข์บำรุงสุขให้แก่พี่น้องประชาชนในพื้นที่ตำบลและหมู่บ้าน
         โดยในพิธีดังกล่าว ร้อยตำรวจโทอาทิตย์ บุญญะโสภัต อธิบดีกรมการปกครอง ได้กล่าวรายงานความเป็นมาของการจัดงานมอบรางวัลกำนันผู้ใหญ่บ้านยอดเยี่ยม และสำหรับในปี 2560 มีกำนันผู้ใหญ่บ้านยอดเยี่ยมที่ได้รับการคัดเลือกจากทุกจังหวัดทั่วประเทศ ซึ่งกระทรวงมหาดไทยได้ประกาศผลการพิจารณาคัดเลือกผู้ได้รับรางวัลกำนันผู้ใหญ่บ้านยอดเยี่ยมจำนวนทั้งสิ้น 263 รางวัล แบ่งเป็นรางวัลกำนันยอดเยี่ยม จำนวน 131 ราย และผู้ใหญ่บ้านยอดเยี่ยม จำนวน 132 ราย
         โอกาสนี้ รัฐมนตรีว่าการกระทรวงมหาดไทยได้กล่าวแสดงความยินดีกับกำนันผู้ใหญ่บ้านที่ได้รับรางวัล และให้โอวาท โดยกล่าวว่า ขอให้ท่านทั้งหลายช่วยกันสร้างศรัทธาจากประชาชนให้เกิดขึ้นกับสถาบันกำนัน ผู้ใหญ่บ้าน ที่ได้ยืนหยัดมาอย่างยาวนาน โดยการปฏิบัติหน้าที่อย่างมีศักดิ์ศรี ซื่อสัตย์ สุจริต ปฏิบัติตนให้เป็นแบบอย่างที่ดีและเป็นที่พึ่งให้กับประชาชนในตำบล หมู่บ้าน ได้อย่างแท้จริง สถาบันกำนัน ผู้ใหญ่บ้าน จะเป็นที่ยอมรับหรือได้รับศรัทธามากน้อยเพียงใดขึ้นอยู่กับการทุ่มเทกำลังกายกำลังใจในการบำบัดทุกข์บำรุงสุขให้กับประชาชนเป็นสำคัญ
         สุดท้าย รัฐมนตรีว่าการกระทรวงมหาดไทย กล่าวเพิ่มเติมว่า ในปีที่ผ่านมา ต้องขอขอบคุณทุกท่านที่ได้เสียสละทุ่มเทในการขับเคลื่อนการปฏิบัติงานตามนโยบายสำคัญของรัฐบาล และกระทรวงมหาดไทยให้สำเร็จลุล่วงเกิดประโยชน์ และเป็นผลดีต่อพี่น้องประชาชน โดยใช้กลไกการปฏิบัติภารกิจหน้าที่ตามแนวทาง “ประชารัฐ” ที่ก่อให้เกิดความร่วมมือระหว่างภาคราชการ เอกชน และประชาสังคม จนสามารถขับเคลื่อนไปสู่การปฏิบัติให้บังเกิดผลสัมฤทธิ์อย่างเป็นรูปธรรม เพื่อเป็นกำลังสำคัญของกระทรวงมหาดไทยในการพัฒนาตำบล หมู่บ้าน อย่างมั่นคง และยั่งยืนสืบไป.

ครั้งที่ 111/2560         



ที่มา : http://www.thaigov.go.th/news/contents/details/5848