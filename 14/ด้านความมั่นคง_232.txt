รัฐบาลไทย-ข่าวทำเนียบรัฐบาล-รมช.มท.เป็นประธานแถลงข่าวการจัดงาน “ศิลปาชีพประทีปไทย OTOP ก้าวไกลด้วยพระบารมี” พบกับสุดยอดสินค้า OTOP สืบสานตำนานผ้า ถ่ายทอดภูมิปัญญา หัตถศิลป์ถิ่นไทย







                                วันพฤหัสบดีที่ 10 สิงหาคม 2560                              





    152  













   รมช.มท.เป็นประธานแถลงข่าวการจัดงาน “ศิลปาชีพประทีปไทย OTOP ก้าวไกลด้วยพระบารมี” พบกับสุดยอดสินค้า OTOP สืบสานตำนานผ้า ถ่ายทอดภูมิปัญญา หัตถศิลป์ถิ่นไทย
 

   รมช.มท.เป็นประธานแถลงข่าวการจัดงาน “ศิลปาชีพประทีปไทย OTOP ก้าวไกลด้วยพระบารมี” พบกับสุดยอดสินค้า OTOP สืบสานตำนานผ้า ถ่ายทอดภูมิปัญญา หัตถศิลป์ถิ่นไทย ตั้งเป้าเงินสะพัดกระจายรายได้สู่ชุมชนไม่ต่ำกว่า 850 ล้านบาท 





             วันนี้ (10 ส.ค.60) เวลา 10.00 น. ณ ลานอเนกประสงค์ กระทรวงมหาดไทย นายสุธี มากบุญ รัฐมนตรีช่วยว่าการกระทรวงมหาดไทย เป็นประธานการแถลงข่าวการจัดงาน “ศิลปาชีพประทีปไทย OTOP ก้าวไกลด้วยพระบารมี” โดยมีนายสุทธิพงษ์ จุลเจริญ รองปลัดกระทรวงมหาดไทย และนายอภิชาติ โตดิลกเวชช์ อธิบดีกรมการพัฒนาชุมชน ร่วมในการแถลงข่าว ซึ่งการจัดงานในปีนี้ กระทรวงมหาดไทย โดยกรมการพัฒนาชุมชน กำหนดจัดงาน “ศิลปาชีพประทีปไทย OTOP ก้าวไกลด้วยพระบารมี” ในระหว่างวันที่ 12-20 สิงหาคม 2560 ณ อาคารชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี ภายใต้แนวคิด “หัตถศิลป์ทรงคุณค่าภูมิปัญญาความเป็นไทย”
         รัฐมนตรีช่วยว่าการกระทรวงมหาดไทย กล่าวว่า เนื่องในโอกาสมหามงคลเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และด้วยสำนึกในพระมหากรุณาธิคุณที่พระองค์ทรงมีต่อพสกนิกรชาวไทยที่ทรงส่งเสริมอาชีพและช่วยเหลือราษฎรให้มีอาชีพเสริม เพิ่มพูนรายได้อย่างกว้างขวาง ภายใต้โครงการส่งเสริมศิลปาชีพ และมูลนิธิส่งเสริมศิลปาชีพ ทำให้เกิดการเผยแพร่มรดกทางภูมิปัญญาไทยไปสู่นักท่องเที่ยวชาวไทยและชาวต่างประเทศ เปรียบประดุจทรงเป็นพระประทีปส่องสว่างนำทางพสกนิกรไทยทั้งชาติ ซึ่งมีส่วนสำคัญยิ่งต่อการพัฒนาเศรษฐกิจของแต่ละภูมิภาค รวมทั้งรัฐบาลได้มอบหมายให้กระทรวงมหาดไทย โดยกรมการพัฒนาชุมชน ดำเนินการเพิ่มประสิทธิภาพการบริหารจัดการโครงการหนึ่งตำบลหนึ่งผลิตภัณฑ์ หรือ OTOP เพื่อลดความเหลื่อมล้ำและทำให้พี่น้องประชาชนมีรายได้เพิ่มขึ้น โดยส่งเสริมการเชื่อมโยงผลิตภัณฑ์จากชุมชนสู่ตลาดโลกทั้งในประเทศและต่างประเทศ จึงได้กำหนดจัดงานศิลปาชีพประทีปไทย OTOP ก้าวไกลด้วยพระบารมี จัดขึ้นเป็นครั้งที่ 6 ภายใต้แนวคิด “หัตถศิลป์ทรงคุณค่าภูมิปัญญาความเป็นไทย” ซึ่งผลการดำเนินงานโครงการหนึ่งตำบลหนึ่งผลิตภัณฑ์ในปีที่ผ่านมา สามารถจำหน่ายผลิตภัณฑ์ OTOP สร้างรายให้แก่พี่น้องประชาชนสมาชิก OTOP เป็นจำนวนเงิน 125,000 ล้านบาท และในปัจจุบันมียอดการจำหน่ายผลิตภัณฑ์แล้วกว่า 132,000 ล้านบาท ขยายตัวจากปีก่อนถึง 18%
         สำหรับการจัดงานในครั้งนี้ กระทรวงมหาดไทยมีความตั้งใจนำเสนองานใน 4 ส่วน ได้แก่ 1) นิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และเฉลิมพระเกียรติสมเด็จพระเจ้าอยู่หัว 2) การจัดแสดงและจำหน่ายสินค้า OTOP อาทิ OTOP Premium, OTOP Best Seller, OTOP4.0, OTOP Brand name, OTOPขึ้นเครื่องบิน,OTOP Online, OTOP Minimart, OTOP Classic, OTOP ชวนชิม, OTOP ของขวัญเพื่อแม่ 3) กิจกรรมส่งเสริมการขาย เช่น การเดินแฟชั่นโชว์ การแสดงศิลปวัฒนธรรม การจับสลากรางวัล กิจกรรมนาทีทอง และ 4) โซนสุขภาพและบริการประชาชน อาทิ OTOP Health & SPA รวบรวมสปาและแพทย์แผนไทยขั้นเทพมาให้บริการ ซึ่งผู้ร่วมงานจะได้เที่ยวชมและเลือกซื้อสินค้าและบริการจากผู้ประกอบการ OTOP จากทุกภาคทั่วประเทศ
         รัฐมนตรีช่วยว่าการกระทรวงมหาดไทย กล่าวเพิ่มเติมว่า การจัดงาน “ศิลปาชีพประทีปไทย OTOP ก้าวไกลด้วยพระบารมี : หัตถศิลป์ทรงคุณค่าภูมิปัญญาความเป็นไทย”ในครั้งนี้ จะทำให้พี่น้องประชาชนสมาชิก OTOP จำนวนกว่า 2,500 ราย มีรายได้เพิ่มขึ้นไม่น้อยกว่า 850 ล้านบาท มีโอกาสทางการตลาดเพิ่มมากขึ้น และจะมีประชาชนเยี่ยมชมงานหนาแน่นตลอดการจัดงานทั้ง 9 วันไม่น้อยกว่า 450,000 คน ที่จะได้รับความรู้และเข้าใจถึงการพัฒนาผลิตภัณฑ์ OTOP ส่งผลให้ชุมชนมีความเข้มแข็ง ประชาชนมีคุณภาพชีวิตที่ดี และเป็นการกระตุ้นเศรษฐกิจในภาพรวมของประเทศให้ดียิ่งขึ้น
กระทรวงมหาดไทยจึงขอเชิญชวนพี่น้องประชาชนร่วมเที่ยวชมและเลือกซื้อสุดยอดสินค้า OTOP ทั่วประเทศ ในงาน ศิลปาชีพประทีปไทย OTOP ก้าวไกลด้วยพระบารมี :หัตถศิลป์ทรงคุณค่าภูมิปัญญาความเป็นไทย ในระหว่างวันที่ 12-20 สิงหาคม 2560 ณ อาคารชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี.

ครั้งที่ 112/2560 



ที่มา : http://www.thaigov.go.th/news/contents/details/5854