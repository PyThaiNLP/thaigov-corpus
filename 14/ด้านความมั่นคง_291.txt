รัฐบาลไทย-ข่าวทำเนียบรัฐบาล-ทส. ผนึกกำลังประชารัฐร่วมใจ แก้ไขปัญหาน้ำเสีย ชายหาดท่องเที่ยว เมืองพัทยา จ.ชลบุรี







                                วันศุกร์ที่ 8 กันยายน 2560                              





    341  













   ทส. ผนึกกำลังประชารัฐร่วมใจ แก้ไขปัญหาน้ำเสีย ชายหาดท่องเที่ยว เมืองพัทยา จ.ชลบุรี
 

   ​กระทรวงทรัพยากรธรรมชาติและสิ่งแวดล้อม โดยกรมควบคุมมลพิษ ได้จัดประชุมสัมมนาประชารัฐร่วมใจ แก้ไขปัญหาน้ำเสีย ชายหาดท่องเที่ยว ซึ่งมีทุกภาคส่วนให้ความสนใจเข้าร่วมการประชุมสัมมนาฯ เพื่อหาแนวทางแก้ไขปัญหาน้ำเสียและขยะชายหาดท่องเที่ยวเมืองพัทยาเมืองต้นแบบ 





           ในโอกาสนี้ พลเอก สุรศักดิ์  กาญจรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้เกียรติเป็นประธานเปิดการประชุมและกล่าวถึงความสำคัญของการมีส่วนร่วมระหว่างผู้ประกอบการและประชาชนในการฟื้นฟูสิ่งแวดล้อมเพื่อแก้ไขปัญหาน้ำเสียและขยะชายหาดท่องเที่ยวเพื่อการพัฒนาอย่างยั่งยืน โดยมีแนวคิดในการแก้ไขปัญหา ดังนี้
       1. รู้และเข้าใจปัญหา
       2. เมื่อเข้าใจปัญหาแล้วจึงแสวงหาวิธีการแก้ไขปัญหา
       3. เมื่อรู้วิธีการแก้ไขแล้วให้ลงมือทำ
       4. เมื่อทำแล้ว พิจารณาว่าทำมากพอหรือไม่ เช่น ทำอย่างไรจึงจะนำน้ำเสียกลับไปใช้ประโยชน์ได้อีก หรือ การผลิตน้ำจืดจากน้ำเค็มเพื่อแก้ไขปัญหาการขาดแคลนทรัพยากรน้ำ
       ทั้งนี้ ในการดำเนินการดังกล่าวต้องอาศัยความร่วมมือจากภาคประชาชนเป็นสำคัญประกอบกับความเข้มแข็งของท้องถิ่น อีกทั้งควรมีการเพิ่มศักยภาพหรือความรู้ความเข้าใจให้กับท้องถิ่น ตลอดจน องค์ความรู้ในการแก้ไขปัญหาโดยมองปัญหาในภาพรวมทั้งระบบ ซึ่งจะต้องทำงานประสานกัน แบ่งเป็น 3 ระดับ ประกอบด้วย
        1. ระดับชุมชน
        2. ระดับท้องถิ่น
        3. ระดับประเทศ
        การประชุมสัมมนาในครั้งนี้ มีผู้เข้าร่วมประชุมทั้งสิ้น ประมาณ 500 คน ประกอบด้วย ผู้ประกอบการ เจ้าของหรือผู้ครอบครองแหล่งกำเนิดมลพิษ ชุมชน เจ้าหน้าที่ขององค์กรปกครองส่วนท้องถิ่น และหน่วยงานที่เกี่ยวข้อง ในการประชุมมีการเสวนาและจัดแสดงนิทรรศการเรื่องประชารัฐ แก้ไขปัญหาน้ำเสีย ชายหาดท่องเที่ยว, การบรรยายเกี่ยวกับการดำเนินการของเจ้าพนักงานควบคุมมลพิษ และปัญหาที่พบ รวมถึงข้อควรรู้สำหรับแหล่งกำเนิดมลพิษในการปฏิบัติตามกฎหมาย ตลอดจนกิจกรรมคลีนิคสิ่งแวดล้อม 



ที่มา : http://www.thaigov.go.th/news/contents/details/6520