รัฐบาลไทย-ข่าวทำเนียบรัฐบาล-ปมท.แถลงผลรณรงค์ป้องกันและลดอุบัติเหตุทางถนนช่วงเทศกาลสงกรานต์ 2560 ย้ำทุกภาคส่วนต้องร่วมมือกันพร้อมถอดบทเรียนเพื่อร่วมกันขับเคลื่อนงานด้านความปลอดภัยทางถนนอย่างจริงจังและต่อเนื่อง







                                วันอังคารที่ 18 เมษายน 2560                              





    433  













   ปมท.แถลงผลรณรงค์ป้องกันและลดอุบัติเหตุทางถนนช่วงเทศกาลสงกรานต์ 2560 ย้ำทุกภาคส่วนต้องร่วมมือกันพร้อมถอดบทเรียนเพื่อร่วมกันขับเคลื่อนงานด้านความปลอดภัยทางถนนอย่างจริงจังและต่อเนื่อง
 

   ปมท. ประธานแถลงผลการรณรงค์ป้องกันและลดอุบัติเหตุทางถนนช่วงเทศกาลสงกรานต์ 2560 ย้ำทุกภาคส่วนต้องร่วมมือกัน พร้อมถอดบทเรียนเพื่อร่วมกันขับเคลื่อนงานด้านความปลอดภัยทางถนนอย่างจริงจังและต่อเนื่อง 





          วันนี้ (18 เม.ย. 60) เวลา 10.30 น. ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย นายกฤษฎา บุญราช ปลัดกระทรวงมหาดไทย เป็นประธานแถลงผลการรณรงค์ป้องกันและลดอุบัติเหตุทางถนนช่วงเทศกาลสงกรานต์ ปี 2560 ในช่วงระหว่างวันที่ 11 - 17 เมษายน 2560 ที่ผ่านมา ภายใต้แนวคิด“ขับรถมีน้ำใจ รักษาวินัยจราจร” เพื่อดูแลความปลอดภัยและอำนวยความสะดวกในการเดินทางให้กับพี่น้องประชาชนในช่วงเทศกาลสงกรานต์
           นายกฤษฎา บุญราช ปลัดกระทรวงมหาดไทย ในฐานะรองประธานกรรมการศูนย์อำนวยความปลอดภัยทางถนน คนที่ 1 แถลงข่าวสรุปผลการดำเนินงานของศูนย์ฯ เปิดเผยว่า วันนี้เป็นวันครบการรณรงค์ป้องกันและลดอุบัติเหตุทางถนนช่วงเทศกาลสงกรานต์ ปี 2560 โดย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้มอบหมายให้ตนมาเป็นประธานการประชุมและแถลงผลการดำเนินงาน  พร้อมทั้งติดตามผลการดำเนินงานของหน่วยงานต่างๆ ที่ได้ร่วมดำเนินการในช่วงเทศกาลสงกรานต์ที่ผ่านมา ซึ่งรัฐบาลได้ให้ความสำคัญกับการป้องกันและลดอุบัติเหตุทางถนนอย่างเข้มข้นและต่อเนื่อง โดยมีเจตนารมณ์มุ่งหวังที่จะลดความสูญเสียจากอุบัติเหตุทางถนน และสร้างวัฒนธรรมความปลอดภัยทางถนนอย่างยั่งยืน โดยในช่วงเทศกาลสงกรานต์ ศูนย์อำนวยการความปลอดภัยทางถนน ได้มีการบูรณาการการทำงานร่วมหน่วยงานภาคีเครือข่าย ทั้งระดับจังหวัด อำเภอ และกรุงเทพมหานคร ตลอดจนเจ้าหน้าที่ผู้ปฏิบัติงานทั้งของภาครัฐ เอกชน ท้องถิ่น กำนัน ผู้ใหญ่บ้าน ผู้นำชุมชน ภาคีเครือข่าย มูลนิธิ อาสาสมัครต่างๆ และภาคประชาสังคม ตามแผนบูรณาการป้องกันและลดอุบัติเหตุทางถนนอย่างเข้มข้นและจริงจัง โดยได้รวบรวมสถิติอุบัติเหตุทางถนน จากผลการดำเนินงานในช่วง 7 วัน ระหว่างวันที่ 11 - 17 เมษายน 2560 เกิดอุบัติเหตุรวม 3,690 ครั้ง มีผู้เสียชีวิตรวม 390 ราย มีผู้บาดเจ็บรวม 3,808 ราย จังหวัดที่ไม่มีผู้เสียชีวิต มี 4 จังหวัด ได้แก่ จังหวัดกระบี่ นราธิวาส แม่ฮ่องสอน และ สมุทรสงคราม  จังหวัดที่เกิดอุบัติเหตุสะสมสูงสุด ได้แก่ จังหวัดอุดรธานี จำนวน 161 ครั้ง จังหวัดที่มีผู้เสียชีวิตสะสมสูงสุด ได้แก่ จังหวัดนครราชสีมา 17 ราย จังหวัดที่มีผู้บาดเจ็บสะสมสูงสุด ได้แก่ จังหวัดอุดรธานี จำนวน 168 ราย สาเหตุที่ทำให้เกิดอุบัติเหตุสูงสุด ได้แก่ เมาแล้วขับ ร้อยละ 43.06 ขับรถเร็ว ร้อยละ 27.86 ยานพาหนะที่เกิดอุบัติเหตุสูงสุด ได้แก่ รถจักรยานยนต์ ร้อยละ 84.91 รองลงมา  รถยนต์กระบะ (รถปิคอัพ) ร้อยละ 6.83 ส่วนใหญ่เกิดในเส้นทางตรง ร้อยละ 63.71 ถนนกรมทางหลวง ร้อยละ 36.07  ถนนในอบต./หมู่บ้าน ร้อยละ 36.02  ช่วงเวลาที่เกิดอุบัติเหตุสูงสุด ได้แก่ ช่วงเวลา 16.01-20.00 ร้อยละ 31 โดยผู้บาดเจ็บและผู้เสียชีวิตอยู่ในกลุ่มช่วงอายุ 50 ปีขึ้นไป ร้อยละ 22.34 ทั้งนี้ ได้มีการเรียกตรวจยานพาหนะรวม 5,380,482 คัน มีผู้ถูกดำเนินคดี รวม 914,172 ราย มีความผิดฐานไม่สวมหมวกนิรภัยมากที่สุด 261,675 ราย รองลงมา ไม่มีใบขับขี่ 244,157 ราย มีการจัดตั้งด่านตรวจชุมชน 21,526 ด่าน มีเจ้าหน้าที่ปฏิบัติงาน 173,556 ราย
         ปลัดกระทรวงมหาดไทย กล่าวเพิ่มเติมว่า สำหรับภาพรวมสถิติในช่วงเทศกาลสงกรานต์ ปี 2560 พบว่าจำนวนครั้งในการเกิดอุบัติเหตุทางถนนจะเพิ่มขึ้น แต่จำนวนผู้เสียชีวิต ลดลงกว่าปีที่ผ่านมาร้อยละ 11.76 โดยจำนวนครั้งอุบัติเหตุที่เพิ่มขึ้น เนื่องจากมีการใช้รถใช้ถนนเพิ่มมากขึ้น ขณะที่จำนวนผู้เสียชีวิตลดลง โดยเฉพาะอัตราการเสียชีวิต ณ จุดเกิดเหตุ ลดลงเหลือร้อยละ 50 จากปีที่ผ่านมาร้อยละ 53 แสดงให้เห็นว่าดัชนีความรุนแรงของอุบัติเหตุลดลง รวมทั้งอุบัติเหตุจากรถกระบะยังลดลงเหลือร้อยละ 6.83 จากปีที่ผ่านมา ร้อยละ 8.85 โดยมีปัจจัยสำคัญจากความร่วมมือของผู้ใช้รถใช้ถนนในการปฏิบัติตามกฎจราจร รวมถึงการกวดขันวินัยจราจรอย่างจริงจังของเจ้าหน้าที่ทุกภาคส่วน ทำให้อัตราการเสียชีวิตลดลง ทั้งนี้แม้ว่าการดำเนินการป้องกันและลดอุบัติเหตุทางถนนในช่วงเทศกาลสงกรานต์จะสิ้นสุดลงแล้ว แต่ศูนย์อำนวยการความปลอดภัยทางถนนมีความมุ่งมั่นที่จะลดความสูญเสียจากอุบัติเหตุทางถนน โดยจะมุ่งเน้นแก้ปัญหาและลดความเสี่ยงที่ก่อให้เกิดอุบัติเหตุให้ครอบคลุมในทุกมิตอย่างจริงจังและต่อเนื่อง รวมทั้งสร้างจิตสำนึกและวินัยจราจรในกลุ่มผู้ใช้รถใช้ถนน เพื่อให้เกิดวัฒนธรรมความปลอดภัยทางถนนอย่างยั่งยืน 
         นอกจากนี้ ศปถ.ยังได้กำชับให้จังหวัดนำข้อมูลสถิติอุบัติเหตุทางถนนในช่วงเทศกาลสงกรานต์ที่ผ่านมา ถอดเป็นบทเรียน วิเคราะห์สาเหตุและปัจจัยเสี่ยง รวมถึงสภาพปัญหาที่เป็นอุปสรรคต่อการขับเคลื่อนภารกิจการสร้างความปลอดภัยทางถนนในระดับพื้นที่ ตลอดจนใช้มาตรการด้านสังคมและชุมชนในการร่วมกันสร้างจิตสำนึกที่ดีในการสร้างความปลอดภัยทางถนนให้เกิดขึ้น ท้ายนี้ ปลัดกระทรวงมหาดไทย ได้กล่าวขอบคุณทุกภาคส่วนที่ร่วมขับเคลื่อนการดำเนินการป้องกันและลดอุบัติเหตุทางถนนช่วงเทศกาลสงกรานต์ ทั้งเจ้าหน้าที่ที่ปฏิบัติงานประจำศูนย์ฯ ส่วนกลาง ระดับพื้นที่ ประจำจุดตรวจ ด่านตรวจ จุดบริการ ซึ่งมีการบูรณาการทำงานร่วมกันเป็นอย่างดี รวมถึงประชาชนที่ได้ให้ความร่วมมือปฏิบัติตามวินัยจราจร เพื่อร่วมกันสร้างความสุข และดูแลความปลอดภัย เพื่อให้สังคมไทยมีวัฒนธรรมปลอดภัยทางถนนอย่างยั่งยืน และมีการสัญจรปลอดภัยตามมาตรฐานสากล.
 
ครั้งที่ 56/2560



ที่มา : http://www.thaigov.go.th/news/contents/details/3117