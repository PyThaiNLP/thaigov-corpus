รัฐบาลไทย-ข่าวทำเนียบรัฐบาล-มท. สั่งด่วนทุกจังหวัดเร่งแก้ไขปัญหาน้ำท่วมขังจากอุทกภัย พร้อมกำหนดแนวทางกักเก็บน้ำไว้ใช้ในฤดูแล้งเพื่อบรรเทาความเดือดร้อนของประชาชน







                                วันจันทร์ที่ 18 กันยายน 2560                              





    581  













   มท. สั่งด่วนทุกจังหวัดเร่งแก้ไขปัญหาน้ำท่วมขังจากอุทกภัย พร้อมกำหนดแนวทางกักเก็บน้ำไว้ใช้ในฤดูแล้งเพื่อบรรเทาความเดือดร้อนของประชาชน
 

   มหาดไทย สั่งด่วนทุกจังหวัดเร่งแก้ไขปัญหาน้ำท่วมขังจากอุทกภัยพร้อมกำหนดแนวทางกักเก็บน้ำไว้ใช้ในฤดูแล้งเพื่อบรรเทาความเดือดร้อนของประชาชน 





          วันนี้ (17 ก.ย.) เวลา 11:00 น. ที่กระทรวงมหาดไทย นายกฤษฎา บุญราช ปลัดกระทรวงมหาดไทย เปิดเผยว่า ด้วยกระทรวงมหาดไทยได้รับรายงานว่ามีพื้นที่หลายจังหวัดเกิดภาวะฝนตกหนักติดต่อกันเป็นเวลานาน ส่งผลทำให้เกิดน้ำท่วมขังในพื้นที่บางแห่ง และเกิดอุทกภัยในหลายพื้นที่เนื่องจากไม่สามารถระบายน้ำออกจากพื้นที่ได้
          ดังนั้น เพื่อเป็นการแก้ไขปัญหาความเดือดร้อนของประชาชนที่ประสบปัญหาน้ำท่วมขัง และสามารถบริหารจัดการนำน้ำท่วมขังดังกล่าวมากักเก็บน้ำไว้ใช้ในฤดูแล้ง กระทรวงมหาดไทยจึงสั่งการให้ทุกจังหวัดดำเนินการดังนี้
          1. สำรวจพื้นที่ใกล้เคียงว่ามีแหล่งน้ำธรรมชาติหรือพื้นที่สาธารณะเพียงพอที่จะใช้เป็นพื้นที่รับน้ำได้หรือไม่ เพื่อหาวิธีการชักน้ำหรือขุดเจาะทำเป็นหลุม/รูดึงน้ำลงไปเก็บไว้ใต้ดิน/ใต้พื้นหรือทำเส้นทางระบายน้ำจากพื้นที่น้ำท่วมมากักเก็บไว้ให้ประชาชนใช้ในฤดูแล้งหรือในยามขาดแคลน
          2. การทำเส้นทางระบายน้ำหรือการเปิดทางน้ำเพื่อให้น้ำไหลออกมานั้น อาจใช้รถแบคโฮ (backhoe) หรือรถขุด/ตักดิน หรือเครื่องมือ เครื่องจักรที่มีในพื้นที่ โดยให้ประสานงานกับองค์กรปกครองส่วนท้องถิ่น (อปท.) เช่น องค์การบริหารส่วนจังหวัด/เทศบาลในพื้นที่เข้าไปดำเนินการตามอำนาจหน้าที่ หรือประสานหน่วยทหารพัฒนา หน่วยทหารช่าง หรือภาคเอกชน เพื่อขอรับการสนับสนุนเครื่องมือดังกล่าว โดยจังหวัด/อำเภอ หรือ อปท. ในพื้นที่อาจสนับสนุนน้ำมันเชื้อเพลิงตามระเบียบของทางราชการ ซึ่งในกรณีที่จะใช้วิธีการขุดเจาะรูเพื่อระบายน้ำลงไปเก็บไว้ใต้ดินนั้น ให้ประสานงานกับหน่วยงานในสังกัดกระทรวงทรัพยากรธรรมชาติและสิ่งแวดล้อมในจังหวัดหรือภาค เพื่อหารือร่วมกันในการจัดทำโครงการขุดเจาะรูหรือขุดหลุมเพื่อนำน้ำไปเก็บไว้ใต้ดินหรือในสถานที่ที่เหมาะสมเพื่อไว้ใช้ในฤดูแล้ง ทั้งนี้ ในการดำเนินการตามแนวทางข้างต้น ให้พิจารณาใช้งบประมาณของสำนักงานป้องกันและบรรเทาสาธารณภัยจังหวัด หรือเงินงบประมาณพัฒนาจังหวัด/กลุ่มจังหวัดที่เหลือจ่ายจากโครงการอื่น ๆ หรืองบประมาณแก้ไขปัญหาจังหวัด หรือแจ้งอปท.ให้พิจารณาใช้งบประมาณการแก้ไขปัญหาสาธารณภัยของอปท.ที่ได้ตั้งไว้ตามข้อบัญญัติจังหวัดหรือเทศบัญญัติด้วยก็ได้ โดยจะต้องกำกับดูแลการใช้จ่ายงบประมาณทุกส่วนราชการให้เป็นไปตามระเบียบแบบแผนของทางราชการโดยเคร่งครัด ห้ามมิให้เกิดการทุจริตจากโครงการแก้ไขปัญหาในครั้งนี้อย่างเด็ดขาด
          3. ในกรณีที่ไม่มีพื้นที่สาธารณะหรือแหล่งน้ำธรรมชาติ แต่มีพื้นที่ของประชาชนที่มีความเหมาะสมในการทำเป็นที่พักน้ำหรือแหล่งกักเก็บน้ำไว้ใช้ในฤดูแล้งได้ ให้หาวิธีการเจรจาเพื่อขอใช้พื้นที่ดังกล่าวจากเจ้าของพื้นที่ โดยอาจใช้วิธีการแลกเปลี่ยนกันโดยให้เจ้าของพื้นที่ได้ประกอบอาชีพเลี้ยงปลาหรือสัตว์น้ำอื่น โดยทางราชการจัดทำเป็นโครงการส่งเสริมอาชีพเพื่อให้ส่วนราชการด้านการประมงหรือการเกษตรนำพันธุ์ปลาหรือสัตว์น้ำไปแจกจ่ายให้ประชาชนเจ้าของพื้นที่เพื่อเป็นการเเลกเปลี่ยนในการสละพื้นที่เพื่อใช้เป็นที่พักน้ำในฤดูฝนซึ่งที่ผ่านมามีบางจังหวัด เช่น จังหวัดพระนครศรีอยุธยาได้ใช้วิธีการนี้ดำเนินการแล้ว จึงให้จังหวัดอื่นๆได้นำแนวทางนี้มาปรับใช้ให้เหมาะสมกับพื้นที่ตนเองหรือใช้วิธีการขอเช่าที่ดินจากเจ้าของ โดยให้จัดส่งรายละเอียดเกี่ยวกับพื้นที่และค่าเช่าไปที่ กรมป้องกันและบรรเทาสาธารณภัย (ปภ.) เพื่อพิจารณาหาแนวทางสนับสนุนงบประมาณตามระเบียบกฎหมายต่อไป
          4. ให้จังหวัดและอำเภอสำรวจคูคลองทั้งหมดในทางกายภาพ พร้อมทั้งจัดหา/รวบรวมแผนที่แสดงระดับความสูง-ต่ำของพื้นที่ในแต่ละแห่ง รวมทั้งเส้นทางการไหลของน้ำ และเส้นทางการระบายน้ำ พร้อมทำการขุดลอกคลองหรือเส้นทางน้ำสายหลัก ตลอดจนอาจจัดหาโดรนเพื่อใช้ประกอบการทำแผนที่ วางแผนและเตรียมเส้นทางการทำงานเพื่อช่วยเหลือประชาชนและกำหนดตำแหน่งศูนย์อพยพในแต่ละพื้นที่ รวมถึงเส้นทางการเข้าถึงศูนย์อพยพนั้นทุกทางด้วย 
          5. ในการบริหารจัดการตามวิธีการตามข้อ 1 - 4 ข้างต้น จังหวัดอาจแต่งตั้งรองผู้ว่าราชการจังหวัดเป็นหัวหน้าคณะทำงานดำเนินการ โดยเชิญหน่วยงานที่เกี่ยวข้องกับการบริหารจัดการน้ำและการเกษตร รวมทั้งหน่วยงานทรัพยากรธรรมชาติและสิ่งแวดล้อม รวมทั้งผู้แทนอปท.ในพื้นที่ และหน่วยงานทางวิชาการ/องค์กรวิชาชีพเข้าร่วมเป็นคณะทำงานด้วย 
          นอกจากนี้ จังหวัดอาจติดต่อประสานงานกับวิศวกรรมสถานแห่งประเทศไทย ในพระบรมราชูปถัมภ์ฯ เพื่อขอคำแนะนำหรือเชิญมาร่วมในการกำหนด/จัดทำยุทธศาสตร์รับมือภัยพิบัติจากน้ำท่วมหรือภัยแล้ง ด้วยก็ได้ 
          สุดท้าย ปลัดกระทรวงมหาดไทย เน้นย้ำว่า ขอให้จังหวัดกำหนดเรื่องดังกล่าวเป็นนโยบายสำคัญในการดูแลแก้ไขปัญหาความเดือดร้อนของประชาชนจากปัญหาอุทกภัยและภัยแล้งอย่างรวดเร็ว ทันเวลา และครอบคลุมทุกมิติรอบด้านอย่างยั่งยืน เพื่อป้องกันการเกิดผลกระทบเชิงลูกโซ่ตามมาเมื่อปัญหาใดปัญหาหนึ่งสิ้นสุดลง.
 
ครั้งที่ 134/2560



ที่มา : http://www.thaigov.go.th/news/contents/details/6733