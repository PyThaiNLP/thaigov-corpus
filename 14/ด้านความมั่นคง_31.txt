รัฐบาลไทย-ข่าวทำเนียบรัฐบาล-กระทรวงมหาดไทยร่วมเป็นเจ้าภาพพิธีบำเพ็ญกุศลเนื่องในงานใต้ร่มพระบารมี 235 ปี กรุงรัตนโกสินทร์ ณ พระอุโบสถ วัดราชบพิธสถิตมหาสีมาราม กรุงเทพมหานคร







                                วันพฤหัสบดีที่ 20 เมษายน 2560                              





    217  













   กระทรวงมหาดไทยร่วมเป็นเจ้าภาพพิธีบำเพ็ญกุศลเนื่องในงานใต้ร่มพระบารมี 235 ปี กรุงรัตนโกสินทร์ ณ พระอุโบสถ วัดราชบพิธสถิตมหาสีมาราม กรุงเทพมหานคร
 

   กระทรวงมหาดไทย ร่วมเป็นเจ้าภาพพิธีบำเพ็ญกุศลเนื่องในงานใต้ร่มพระบารมี 235 ปี กรุงรัตนโกสินทร์ ณ พระอุโบสถ วัดราชบพิธสถิตมหาสีมาราม กรุงเทพมหานคร 





          วันนี้ (19 เม.ย. 60) เวลา 16.50 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีบำเพ็ญกุศลเนื่องในงานใต้ร่มพระบารมี 235 ปี กรุงรัตนโกสินทร์ ณ พระอุโบสถ วัดราชบพิธสถิตมหาสีมาราม กรุงเทพมหานคร ซึ่งจัดขึ้นภายใต้ความร่วมมือของ 6 หน่วยงาน ได้แก่ กระทรวงมหาดไทย กระทรวงวัฒนธรรม กระทรวงคมนาคม กระทรวงพาณิชย์ กระทรวงพลังงาน และ กระทรวงอุตสาหกรรม เพื่อน้อมรำลึกในพระมหากรุณาธิคุณของพระบาทสมเด็จพระพุทธยอดฟ้าจุฬาโลกมหาราช องค์ปฐมกษัตริย์แห่งราชวงศ์จักรี ที่ทรงสถาปนากรุงรัตนโกสินทร์ เมื่อวันที่ 21 เมษายน 2325 และเพื่อเทิดพระเกียรติพระมหากรุณาธิคุณของพระมหากษัตริย์ทุกพระองค์ในราชวงศ์จักรีที่ได้ทรงนำพาประเทศชาติเป็นปึกแผ่น และเจริญรุ่งเรืองยืนยาวมาเป็นเวลา 235 ปี
         โดยการจัดงานในครั้งนี้มี นายวีระ โรจน์พจนรัตน์ รัฐมนตรีว่าการกระทรวงวัฒนธรรม นายอาคม เติมพิทยาไพสิฐ รัฐมนตรีว่าการกระทรวงคมนาคม นางอภิรดี ตันตราภรณ์ รัฐมนตรีว่าการกระทรวงพาณิชย์ นายสมนึก บำรุงสาลี รองปลัดกระทรวงพลังงาน นายสมคิด วงศ์ไชยสุวรรณ รองปลัดกระทรวงอุตสาหกรรม ให้เกียรติร่วมเป็นประธานในพิธีสวดพระพุทธมนต์ อุทิศถวายบูรพกษัตริย์ เนื่องในงานใต้ร่มพระบารมี 235 ปี กรุงรัตนโกสินทร์ โดยมี นายสุธี มากบุญ รัฐมนตรีช่วยว่าการกระทรวงมหาดไทย นายพิชิต อัคราทิตย์ รัฐมนตรีช่วยว่าการกระทรวงคมนาคม นายกฤษฎา บุญราช ปลัดกระทรวงมหาดไทย พร้อมด้วยอธิบดีทุกกรม และผู้บริหารรัฐวิสาหกิจ ตลอดจนข้าราชการ พนักงานของทั้ง 6 กระทรวง เข้าร่วมพิธี
         สำหรับพิธีบำเพ็ญกุศล เนื่องในงานใต้ร่มพระบารมี 235 ปี กรุงรัตนโกสินทร์ ได้กำหนดจัดขึ้น ณ พระอารามหลวงที่เกี่ยวเนื่องกับพระมหากษัตริย์แห่งราชวงศ์จักรี โดยกรมการศาสนา กระทรวงวัฒนธรรม และวัดราชบพิธสถิตมหาสีมาราม นับเป็น 1 ใน 10 พระอารามหลวง สถานที่จัดพิธีสำคัญดังกล่าว โดยวัดราชบพิธสถิตมหาสีมาราม เป็นวัดที่มีความสำคัญ และถือเป็นวัดประจำรัชกาลองค์พระมหากษัตริย์แห่งราชวงศ์จักรีถึง 2 พระองค์ คือ พระบาทสมเด็จพระจุลจอมเกล้าเจ้าอยู่หัว รัชกาลที่ 5 ที่ทรงสร้างขึ้นตามราชประเพณี และโปรดให้สถาปนาขึ้นเป็นพระอารามประจำรัชกาลของพระองค์ และ พระบาทสมเด็จพระปกเกล้าเจ้าอยู่หัว รัชกาลที่ 7 ที่ทรงมีพระราชศรัทธาบูรณปฏิสังขรณ์เสมือนหนึ่งเป็นวัดประจำรัชกาลของพระองค์ด้วย โดยในวันนี้มีกิจกรรมสำคัญ ดังนี้
         เวลา 16.50 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีถวายพวงมาลัย จุดเครื่องทองน้อยถวายสักการะเบื้องหน้า พระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว  และจุดเครื่องทองน้อยถวายสักการะเบื้องหน้า พระบรมฉายลักษณ์พระบาทสมเด็จพระปรมินทรมหาภูมิอดุลยเดช ณ บริเวณหน้าพระอุโบสถ จากนั้น เป็นประธานในพิธีเปิดกรวยกระทงดอกไม้ธูปเทียนแพ ถวายสักการะเบื้องหน้าพระบรมฉายาลักษณ์สมเด็จพระเจ้าอยู่หัวมหาวชิราลงกรณ บดินทรเทพยวรางกูร ณ บริเวณหน้าพระอุโบสถ
         ต่อมาเวลา 17.00 น. รัฐมนตรีว่าการกระทรวงมหาดไทย เป็นประธานจุดธูปเทียนบูชาพระรัตนตรัย และ รัฐมนตรีว่าการกระทรวงวัฒนธรรม เป็นประธานจุดเครื่องทองน้อยสักการะพระบรมฉายาลักษณ์ พระบาทสมเด็จพระปกเกล้าเจ้าอยู่หัว รัชกาลที่ 7 โดยมีรัฐมนตรีว่าการกระทรวง และผู้บริหารหน่วยงานทั้ง 6 กระทรวง ถวายเครื่องสักการะ และถวายเครื่องไทยธรรม แด่ประธานพิธีสงฆ์ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก และพระภิกษุสงฆ์ ณ พระอุโบสถ วัดราชบพิธสถิตมหาสีมาราม.
 
ครั้งที่ 59/2560 



ที่มา : http://www.thaigov.go.th/news/contents/details/3156