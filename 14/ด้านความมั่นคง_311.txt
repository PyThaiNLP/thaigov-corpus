รัฐบาลไทย-ข่าวทำเนียบรัฐบาล-กระทรวงมหาดไทย จัดเสวนา “ประชาธิปไตย เยาวชนไทย หัวใจปรองดอง”  เสริมสร้างเยาวชนคนรุ่นใหม่ให้มีพลังสามัคคี พลังสร้างสรรค์ พลังสร้างชาติ







                                วันจันทร์ที่ 18 กันยายน 2560                              





    367  













   กระทรวงมหาดไทย จัดเสวนา “ประชาธิปไตย เยาวชนไทย หัวใจปรองดอง”  เสริมสร้างเยาวชนคนรุ่นใหม่ให้มีพลังสามัคคี พลังสร้างสรรค์ พลังสร้างชาติ
 

   กระทรวงมหาดไทย จัดเสวนา “ประชาธิปไตย เยาวชนไทย หัวใจปรองดอง” 
เสริมสร้างเยาวชนคนรุ่นใหม่ให้มีพลังสามัคคี พลังสร้างสรรค์ พลังสร้างชาติ 





          วันนี้ (18 ก.ย. 60) เวลา 09.30 น. ณ โรงแรมรามาการ์เด้นส์ กรุงเทพมหานคร นายประยูร รัตนเสนีย์ รองปลัดกระทรวงมหาดไทย เป็นประธานเปิดโครงการเสวนาประชาธิปไตยเยาวชนไทยหัวใจปรองดอง ประจำปี 2560 เพื่อเพิ่มพูนความรู้ความเข้าใจเกี่ยวกับการเมืองการปกครองของไทย และเสริมสร้างความรู้ความเข้าใจในหลักปรัชญาของเศรษฐกิจพอเพียง และหลักการทรงงานของพระบาทสมเด็จพระปรมินทรมหาภูมิพลอดุลยเดช เพื่อปลูกจิตสำนึกให้เด็กและเยาวชนไทยรู้รักสามัคคี เป็นคนดีเพื่อร่วมสร้างสังคมไทยให้เป็นสังคมที่มีความมั่นคง มั่งคั่ง และยั่งยืน โดยกลุ่มเป้าหมายที่เข้าร่วมการเสวนา ประกอบด้วย เยาวชนที่ผ่านกระบวนการเรียนรู้ 3 ร่วม 3 สร้าง ของจังหวัด จังหวัดละ 2 คน ครูอาจารย์หรือผู้ปกครองของเยาวชน 1 คน เจ้าหน้าที่ผู้รับผิดชอบโครงการปลูกฝังสำนึกรักสามัคคีและเสริมสร้างความปรองดอง จังหวัดละ 1 คน และผู้แทนหน่วยงานที่มีบทบาทสำคัญในการขับเคลื่อนนโยบายการสร้างความปรองดองสมานฉันท์ของคนในชาติ ได้แก่ กระทรวงกลาโหม กองอำนวยการรักษาความมั่นคงภายในราชอาณาจักร สำนักงานตำรวจแห่งชาติ และกระทรวงศึกษาธิการ รวมจำนวนทั้งสิ้น 350 คน
โอกาสนี้ นายประยูร รัตนเสนีย์ รองปลัดกระทรวงมหาดไทย กล่าวว่า ในนามของกระทรวงมหาดไทย ขอขอบคุณท่านผู้ปกครอง ครู อาจารย์ ที่กรุณาให้เกียรติ มาพูดคุยแลกเปลี่ยนความคิดและประสบการณ์ ร่วมกับเยาวชนลูกหลานของเราในที่นี้ เพื่อสร้างสังคมไทยให้เกิดความปรองดองสมานฉันท์ อยู่ร่วมกันอย่างสงบสุขตามหลักปรัชญาของเศรษฐกิจพอเพียง และบนพื้นฐานของการปกครองระบอบประชาธิปไตย อันมีพระมหากษัตริย์ทรงเป็นประมุข และเป็นที่ทราบกันดีว่ารัฐบาล และคณะรักษาความสงบแห่งชาติ (คสช.) มีนโยบายสร้างความปรองดองสมานฉันท์ เพื่อให้ทุกคนในชาติอยู่ร่วมกันได้อย่างสงบสุข ร่วมกันพัฒนาประเทศให้รุ่งเรือง ทุกคนมีโอกาสเท่าเทียมกันทั้งด้านเศรษฐกิจ สังคม เป็นสังคมที่ มั่นคง มั่งคั่ง อย่างยั่งยืน โดยกระทรวงมหาดไทยได้เล็งเห็นความสำคัญของพลังเยาวชนที่จะเป็นผู้รับประโยชน์ และส่งต่อการพัฒนาประเทศให้ยั่งยืนต่อไป และที่ผ่านมากระทรวงมหาดไทยได้จัดทำโครงการปลูกฝังสำนึกรักสามัคคีและเสริมสร้างความปรองดอง โดยนำเยาวชนในพื้นที่ 76 จังหวัด มาร่วมสร้างกระบวนการเรียนรู้ 3 ร่วม 3 สร้าง กล่าวคือ ร่วมกันคุย เพื่อสร้างสามัคคี ร่วมกันคิด เพื่อสร้างพลัง และร่วมกันทำ เพื่อสร้างสังคมปรองดอง ซึ่งจากการดำเนินงานตามโครงการดังกล่าว มีเยาวชนผ่านการอบรมในปี 2560 กว่า 9,600 คน
สำหรับการดำเนินโครงการ “เสวนาประชาธิปไตยเยาวชนไทยหัวใจปรองดอง” ที่กระทรวงมหาดไทยจัดขึ้นในระหว่างวันที่ 17-19 กันยายนนี้ เป็นการต่อยอดขยายผล โดยให้จังหวัด อำเภอ คัดเลือกน้องๆ เยาวชน ที่ผ่านกระบวนการตามโครงการร่วมกับผู้ปกครอง ครู อาจารย์ได้มาร่วมกันเสวนา ซึ่งกระทรวงมหาดไทยเชื่อมั่นเป็นอย่างยิ่งว่า จะทำให้เกิดเครือข่ายความร่วมมือระหว่าง เยาวชน ผู้ปกครอง ครู อาจารย์ และเจ้าหน้าที่ เกิดการบูรณาการความร่วมมือผนึกความรัก ความสามัคคีสร้างสังคมปรองดอง และพัฒนาประชาธิปไตยที่สร้างสรรค์ การมีส่วนร่วมการพัฒนาประเทศภายใต้หลักปรัชญาของเศรษฐกิจพอเพียง สนองพระราชปณิธานของพระบาทสมเด็จพระปรมินทรมหาภูมิพลอดุลยเดช ซึ่งการเสวนาในครั้งนี้ ได้จัดให้มีการบรรยายทางวิชาการ การเสวนากลุ่มย่อยและการระดมสมอง โดยได้รับเกียรติจากผู้ทรงคุณวุฒิซึ่งเป็นที่ยอมรับและมีผลงานมาอย่างต่อเนื่องในด้านการเมืองการปกครอง และหลักปรัชญาของเศรษฐกิจพอเพียง เป็นต้น
รองปลัดกระทรวงมหาดไทย กล่าวเพิ่มเติมว่า ผลจากการเสวนาในครั้งนี้ ทำให้ได้รับทราบมุมมองความคิดเห็นของเยาวชน ซึ่งเป็นคนรุ่นใหม่ที่จะก้าวไปเป็นกำลังสำคัญในการพัฒนาชาติในอนาคต ตลอดจนครูอาจารย์ และเจ้าหน้าที่ของจังหวัดซึ่งเป็นเครือข่ายที่สำคัญในระดับพื้นที่ และเป็นกลุ่มบุคคลที่มีพลังความคิด พลังแห่งการสร้างสรรค์ และเชื่อมั่นว่ากลุ่มบุคคลเหล่านี้จะเป็นรากฐานทางปัญญาในการร่วมมือกัน สร้างความปรองดองสมานฉันท์ให้เกิดขึ้นในสังคมได้อย่างแข็งแกร่งในอนาคตต่อไป.
 
ครั้งที่ 136/2560



ที่มา : http://www.thaigov.go.th/news/contents/details/6765