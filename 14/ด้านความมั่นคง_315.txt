รัฐบาลไทย-ข่าวทำเนียบรัฐบาล-กระทรวงมหาดไทยจัดพิธีบวงสรวงนพปฎลสุวรรณฉัตรก่อนอัญเชิญขึ้นประดิษฐานบนยอดพระเมรุมาศจำลอง 85 แห่งทั่วประเทศ







                                วันพุธที่ 20 กันยายน 2560                              





    520  













   กระทรวงมหาดไทยจัดพิธีบวงสรวงนพปฎลสุวรรณฉัตรก่อนอัญเชิญขึ้นประดิษฐานบนยอดพระเมรุมาศจำลอง 85 แห่งทั่วประเทศ
 

   กระทรวงมหาดไทยจัดพิธีบวงสรวงนพปฎลสุวรรณฉัตรก่อนอัญเชิญขึ้นประดิษฐานบนยอดพระเมรุมาศจำลอง 85 แห่งทั่วประเทศ 





วันนี้ (19 ก.ย.) เวลา 16:19 น. ณ บริเวณลานหน้าพระอนุสาวรีย์สมเด็จพระเจ้าบรมวงศ์เธอเจ้าฟ้ากรมพระยานริศรานุวัดติวงศ์ กรมโยธาธิการและผังเมือง ถนนพระรามที่ 6 นายกฤษฎา บุญราช ปลัดกระทรวงมหาดไทย เป็นประธานในพิธีบวงสรวงนพปฎลสุวรรณฉัตร (ฉัตรทอง 9 ชั้น) เพื่อความเป็นสิริมงคลก่อนอัญเชิญขึ้นประดิษฐานบนยอดพระเมรุมาศจำลอง รวม 85 แห่งทั่วประเทศ
     นายกฤษฎา บุญราช ปลัดกระทรวงมหาดไทย เปิดเผยว่า ตามที่รัฐบาลได้มอบหมายให้กระทรวงมหาดไทย โดยกรมโยธาธิการและผังเมือง ดำเนินการก่อสร้างพระเมรุมาศจำลองในส่วนภูมิภาคทุกจังหวัด จังหวัดละ 1 แห่ง รวม 76 แห่งทั่วประเทศ และในกรุงเทพมหานครและปริมณฑล จำนวน 8 แห่ง ประกอบด้วย 1) สนามกีฬากองทัพอากาศ (ธูปะเตมีย์) 2) ศูนย์นิทรรศการและการประชุมไบเทคบางนา 3) สถาบันเทคโนโลยีพระจอมเกล้าเจ้าคุณทหารลาดกระบัง 4) พุทธมณฑล 5) กองสลากเดิม 6) ลานคนเมือง 7) สวนนาคราภิรมย์ และ 8) ลานพระบรมรูปพระบาทสมเด็จพระพุทธยอดฟ้าจุฬาโลกมหาราช นอกจากนี้ กรุงเทพมหานครได้ดำเนินการก่อสร้างพระเมรุมาศจำลองอีก 1 แห่ง ณ บริเวณพระลานพระราชวังดุสิต โดยรูปแบบของพระเมรุมาศจำลอง มีลักษณะเป็นทรงบุษบก ปลายยอดเป็นนพปฎลสุวรรณฉัตร (ฉัตรทอง 9 ชั้น) ความสูงจากระดับพื้นถึงปลายยอดฉัตร ชั้นเชิงกลอน 7 ชั้น ซุ้มบันแถลง และซุ้มรังไก่ โครงสร้างเหล็กองค์พระเมรุมาศ ทรงสี่เหลี่ยมจัตุรัส สูง 22.35 เมตร ฐานย่อเก็จบนพื้นยกทรงกลม เส้นผ่านศูนย์กลาง 16 เมตร ภายในประกอบด้วย แท่นวางดอกไม้จันทน์และพระบรมฉายาลักษณ์ และเพื่อให้การก่อสร้างพระเมรุมาศฯจำลอง มีความเรียบร้อย สวยงาม สมพระเกียรติ ในแบบก่อสร้างได้กำหนดให้อัญเชิญนพปฎลสุวรรณฉัตรประดิษฐานบนยอดพระเมรุมาศฯจำลองด้วย ดังนั้น เพื่อให้การอัญเชิญนพปฎลสุวรรณฉัตรประดิษฐานบนยอดพระเมรุมาศฯจำลองเป็นไปด้วยความเรียบร้อย เป็นเกียรติประวัติและสิริมงคลแก่กระทรวงมหาดไทยและกรมโยธาธิการและผังเมืองที่ได้มีโอกาสในการถวายงานรับใช้ใต้เบื้องพระยุคลบาทพระบาทสมเด็จพระปรมินทรมหาภูมิพลอดุลยเดช ในวันนี้ (19 ก.ย.) กระทรวงมหาดไทย โดยกรมโยธาธิการและผังเมือง จึงได้กำหนดให้มีพิธีบวงสรวงนพปฎลสุวรรณฉัตร เพื่ออัญเชิญประดิษฐานบนยอดพระเมรุมาศฯจำลอง จำนวน 85 แห่งทั่วประเทศ
     ด้านนายมณฑล สุดประเสริฐ อธิบดีกรมโยธาธิการและผังเมือง กล่าวว่า สำหรับการก่อสร้างพระเมรุมาศจำลองในครั้งนี้ จะเป็นระบบ Prefabrication โดยเป็นการผลิตแต่ละชิ้นส่วนให้สำเร็จก่อนนำไปประกอบ ณ บริเวณจุดก่อสร้าง และจะใช้เวลาประกอบโครงสร้างเหล็กหน้างานประมาณ 23 ชั่วโมง/องค์ ซึ่งขณะนี้โครงสร้างเหล็กองค์พระเมรุมาศจำลอง 
และนพปฎลสุวรรณฉัตร (ฉัตรทอง 9 ชั้น) ดำเนินการแล้วเสร็จทั้ง 85 แห่ง และปัจจุบันอยู่ระหว่างขั้นตอนการติดตั้งรูปหล่อเรซินประดับในส่วนของหลังคา (ชั้นเชิงกลอน 7 ชั้นซุ้มบันแถลงและซุ้มรังไก่) โดยกำหนดแล้วเสร็จในวันที่ 15 ตุลาคม 2560.

ครั้งที่ 137/2560



ที่มา : http://www.thaigov.go.th/news/contents/details/6815