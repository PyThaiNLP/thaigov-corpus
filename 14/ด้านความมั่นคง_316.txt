รัฐบาลไทย-ข่าวทำเนียบรัฐบาล-ก.แรงงาน 'สร้าง' บุคลากร Multi-Tasking Skill สู่ยุคดิจิทัล 4.0 







                                วันพุธที่ 20 กันยายน 2560                              





    0  





      พิมพ์    
     
    
















   ก.แรงงาน 'สร้าง' บุคลากร Multi-Tasking Skill สู่ยุคดิจิทัล 4.0 
 

   ก.แรงงาน มุ่งสร้างการรับรู้ ความเข้าใจ เตรียมพร้อมบุคลากรให้มีทักษะที่หลากหลาย หรือ Multi-Tasking Skill สามารถทำงานได้อย่างรวดเร็ว มีศักยภาพสูง เพื่อก้าวไปสู่การเป็นสังคมเศรษฐกิจดิจิทัล 





                     หม่อมหลวงปุณฑริก สมิติ ปลัดกระทรวงแรงงาน เป็นประธานในพิธีเปิดโครงการสัมมนาเรื่องกระแสเทคโนโลยีดิจิทัล : ผลกระทบต่อทิศทางการทำงานของกระทรวงแรงงานในยุคไทยแลนด์ 4.0 ณ ห้อง Mayfair โรงแรม The Berkeley Hotel กรุงเทพฯ วันนี้ (20 ก.ย. 60) โดยกล่าวว่า "การจัดสัมมนาในครั้งนี้ มีความสำคัญอย่างยิ่งต่อการสร้างการรับรู้ สร้างความเข้าใจ และเป็นการเตรียมพร้อมบุคลากร เพื่อตอบโจทย์ของรัฐบาลและกระทรวงแรงงาน ในการก้าวไปสู่การเป็นสังคมเศรษฐกิจดิจิทัล (Digital Economy) ซึ่งไม่เพียงส่งผลกระทบต่อสังคมเศรษฐกิจของประเทศและของโลกในวงกว้าง แต่ยังหมายถึงการปรับเปลี่ยนวิธีคิด (Paradigm) และวิธีการทำงานของเราทุกคน ที่ต้องรวดเร็ว มีศักยภาพสูง และตอบสนองความต้องการของประชาชนและประเทศชาติได้อย่างเท่าทัน เพื่อเป็นกลไกขับเคลื่อนประเทศไทยไปสู่การพัฒนาในระดับที่มุ่งหวังภายในระยะเวลาที่กำหนดได้ตามเป้าหมาย เพื่อให้ประเทศไทยหลุดพ้นจากกับดักรายได้ปานกลาง สามารถแก้ไขปัญหาความเหลื่อมล้ำและมีผลิตภาพแรงงานที่สูงขึ้น สามารถยืนอยู่ได้อย่างสง่างาม เป็นที่ยอมรับในเวทีภูมิภาคและเวทีโลกได้
                   กระทรวงแรงงาน ให้ความสำคัญต่อการสร้างการรับรู้ สร้างความเข้าใจร่วมกันเกี่ยวกับความมั่นคงปลอดภัยทางไซเบอร์ (Cyber Security) เทคโนโลยี Block Chain ตลอดจนแนวคิดและการใช้เทคโนโลยี Big Data ซึ่งเป็นเรื่องที่มีความสำคัญมาก และจำเป็นต้องรู้ในขณะนี้ เพื่อใช้ประกอบการทำงานในปีงบประมาณ 2561 และสร้างความเข้าใจก่อนที่แผนปฏิบัติการดิจิทัลของกระทรวงแรงงานและสำนักงานปลัดกระทรวงแรงงาน ระยะ 5 ปี (พ.ศ. 2560 - 2564) จะเกิดขึ้นและขับเคลื่อนอย่างเป็นรูปธรรมในไม่ช้านี้ ซึ่งหมายถึงการปรับตัวและเดินหน้า  อย่างเต็มสูบในระยะเวลาอันใกล้ โดยผู้ที่เข้าร่วมสัมมนาในครั้งนี้ เป็นผู้ที่มีโอกาสในการรับรู้และเตรียมตัวเองให้พร้อมก่อนผู้อื่น เป็นจุดเริ่มต้นของการสร้างทักษะที่หลากหลาย (Multi-Tasking Skill) ซึ่งเป็นคุณลักษณะที่ทุกองค์กรในยุคดิจิทัลต้องการ เพื่อให้พร้อมรับการเปลี่ยนแปลงครั้งสำคัญทั้งในระดับกระทรวง ระดับกรม และระดับบุคลากรของกระทรวงแรงงานต่อไป" ปลัดกระทรวงแรงงาน กล่าวในท้ายที่สุด
                   การสัมมนาในครั้งนี้ประกอบไปด้วย ผู้บริหาร ข้าราชการ และเจ้าหน้าที่ผู้ปฏิบัติงานของหน่วยงานในสังกัดกระทรวงแรงงาน จำนวน 100 คน โดยวิธีการสัมมนาเป็นการรับฟังการบรรยายจากวิทยากรผู้ทรงคุณวุฒิจากหน่วยงาน หรือองค์กรที่เกี่ยวข้องกับเทคโนโลยีดิจิทัล ซึ่งเป็นคณาจารย์จากสถาบันเทคโนโลยีพระจอมเกล้าเจ้าคุณทหารลาดกระบัง
 
+++++++++++++++++++ 
 

กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพและข่าว
20 กันยายน 2560



ที่มา : http://www.thaigov.go.th/news/contents/details/6820