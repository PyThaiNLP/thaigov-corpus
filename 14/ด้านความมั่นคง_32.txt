รัฐบาลไทย-ข่าวทำเนียบรัฐบาล-รอง ปมท. ติวเข้มข้าราชการมหาดไทยรุ่นใหม่ น้อมนำหลักการทรงงาน เป็นข้าราชการที่ดี รู้งานรู้หน้าที่ มีจิตบริการ มุ่งมั่นอุดมการณ์ “บำบัดทุกข์ บำรุงสุข”  







                                วันพฤหัสบดีที่ 20 เมษายน 2560                              





    282  













   รอง ปมท. ติวเข้มข้าราชการมหาดไทยรุ่นใหม่ น้อมนำหลักการทรงงาน เป็นข้าราชการที่ดี รู้งานรู้หน้าที่ มีจิตบริการ มุ่งมั่นอุดมการณ์ “บำบัดทุกข์ บำรุงสุข”  
 

   รองปลัดกระทรวงมหาดไทย ติวเข้มข้าราชการมหาดไทยรุ่นใหม่ น้อมนำหลักการทรงงาน เป็นข้าราชการที่ดี รู้งานรู้หน้าที่ มีจิตบริการ มุ่งมั่นอุดมการณ์ “บำบัดทุกข์ บำรุงสุข”   





          วันนี้ (19 เม.ย. 60) ณ ห้องประชุม 3 ชั้น 5 อาคารสถาบันดำรงราชานุภาพ กระทรวงมหาดไทย นายณัฐพงศ์ ศิริชนะ รองปลัดกระทรวงมหาดไทย เป็นประธานพิธีเปิดการศึกษาอบรมหลักสูตร “การเป็นข้าราชการที่ดี” รุ่นที่ 38 จัดโดย สถาบันดำรงราชานุภาพ กระทรวงมหาดไทย เพื่อฝึกอบรมและพัฒนาข้าราชการของกระทรวงมหาดไทยและข้าราชการที่อยู่ระหว่างทดลองปฏิบัติหน้าที่ราชการ ให้ทราบถึงระเบียบแบบแผนของทางราชการและการเป็นข้าราชการที่ดี โดยมีผู้เข้ารับการอบรม จำนวน 120 คน ประกอบด้วย ข้าราชการในสังกัดสำนักงานปลัดกระทรวงมหาดไทย กรมการปกครอง กรมที่ดิน กรมโยธาธิการและผังเมือง กรมป้องกันและบรรเทาสาธารณภัย และกรมส่งเสริมการปกครองท้องถิ่น ใช้ระยะเวลาการอบรม จำนวน 10 วัน ในระหว่างวันที่ 19 – 28 เมษายน 2560
         โอกาสนี้ รองปลัดกระทรวงมหาดไทย ได้กล่าวแสดงความยินดีกับข้าราชการที่ได้รับการบรรจุเข้าปฏิบัติราชการในสังกัดกระทรวงมหาดไทย พร้อมได้มอบโอวาทให้แก่ผู้เข้ารับการอบรม โดยกล่าวว่า การได้ชื่อว่า “เป็นคนมหาดไทย” นั้น จะต้องดูแลพี่น้องประชาชนที่อยู่ในทุกพื้นที่อย่างทั่วถึง เป็นธรรม มีจิตบริการ ด้วยบทบาทหน้าที่ที่ถูกถ่ายทอดและสะท้อนผ่านอุดมการณ์ “บำบัดทุกข์ บำรุงสุข” เพื่อแก้ไขปัญหาให้กับประชาชนได้อยู่ดีมีสุข เฉกเช่นข้าราชการบรรจุใหม่เปรียบได้ดั่งต้นกล้าที่พร้อมจะเติบโตเป็นต้นไม้ที่สมบูรณ์ มีคุณค่า ผลิดอกออกผลที่สมบูรณ์ได้นั้น จะต้องผ่านการดูแลเอาใจใส่ที่ดี และต้องได้รับความรู้ ความเข้าใจในบทบาทหน้าที่และความสำคัญของการเป็น “ข้าราชการ” ที่มีหน้าที่ต่อแผ่นดิน และจะต้องก้าวเดินในเส้นทางที่ถูกต้องตั้งแต่จุดเริ่มต้น มีอุดมการณ์ในการทำงาน และครองตนเป็นข้าราชการที่ดีมีคุณธรรมจริยธรรม มีความซื่อสัตย์สุจริต และปฏิบัติงานโดยยึดหลักกฎหมาย กฎ ระเบียบ และยึดถือประโยชน์ของส่วนรวมเป็นสิ่งสำคัญ รวมทั้งมีการพัฒนาตนเองอย่างต่อเนื่อง เพื่อให้มีความรู้ความสามารถในการปฏิบัติงานได้อย่างมีประสิทธิภาพ และเกิดผลสัมฤทธิ์ของงาน
         นอกจากนี้ ได้เน้นย้ำหลักการทำงานเพื่อให้ข้าราชการมหาดไทยผู้เข้ารับการอบรมได้นำไปปฏิบัติ คือ 1.ต้องรู้จักงานในหน้าที่และทำงานเชิงรุก จำเป็นต้องมีความรู้ความเข้าใจในงานต่างๆ ทั้งในส่วนของหน้าที่ตนเองและหน่วยงาน โดยเฉพาะกฎหมายและขั้นตอนการปฏิบัติที่เกี่ยวข้องกับหน้าที่ที่ได้รับมอบหมาย ขอให้มีความตั้งใจ ตั้งมั่นในการทำงาน หมั่นพัฒนาตนเองอย่างต่อเนื่อง เรียนรู้งานจากผู้บังคับบัญชาและเพื่อนร่วมงานที่มีประสบการณ์ เพื่อให้การทำงานมีประสิทธิภาพและประสบผลสำเร็จ 2.มีความซื่อสัตย์สุจริตและเป็นคนดี เป็นสิ่งสำคัญที่ต้องยึดถือปฏิบัติ การฝึกจิตใจให้เป็นคนเข้มแข็ง มั่นคง รู้จักผิดชอบชั่วดี มีจิตใจโอบอ้อมอารี มีจิตอาสา และมีความอ่อนน้อมถ่อมตน 3. บริการประชาชนด้วยใจ ซึ่งหน้าที่ราชการนั้นจะต้องพบปะและอำนวยความสะดวกพี่น้องประชาชนทุกคนด้วยความเท่าเทียมกัน มุ่งประโยชน์ส่วนรวม บริการประชาชนด้วยความรวดเร็ว และเท่าเทียมกัน
         รองปลัดกระทรวงมหาดไทย กล่าวเพิ่มเติมว่า ขอให้ข้าราชการใหม่ทุกท่านได้น้อมนำพระบรมราโชวาทและหลักการทรงงาน 23 ประการ ของพระบาทสมเด็จพระปรมินทรมหาภูมิพลอดุลยเดช มาเป็นหลักในการคิดและปฏิบัติเพื่อให้การทำงานบรรลุตามเป้าหมาย และพร้อมเป็นแบบอย่างที่ดีเพื่อประโยชน์ต่อประเทศชาติ และประโยชน์สุขของประชาชนต่อไป.
 
ครั้งที่ 57/2560 



ที่มา : http://www.thaigov.go.th/news/contents/details/3157