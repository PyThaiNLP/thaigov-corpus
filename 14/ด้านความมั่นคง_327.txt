รัฐบาลไทย-ข่าวทำเนียบรัฐบาล- รพ.สมเด็จพระสังฆราชองค์ที่ 17 จ.สุพรรณบุรี ช่วยลดก๊าซเรือนกระจกได้ปีละกว่า 3 ล้านกิโลคาร์บอนไดออกไซด์ 







                                วันศุกร์ที่ 22 กันยายน 2560                              





    283  













    รพ.สมเด็จพระสังฆราชองค์ที่ 17 จ.สุพรรณบุรี ช่วยลดก๊าซเรือนกระจกได้ปีละกว่า 3 ล้านกิโลคาร์บอนไดออกไซด์ 
 

   รงพยาบาลสมเด็จพระสังฆราชองค์ที่ 17 จังหวัดสุพรรณบุรี ประสบความสำเร็จในการดำเนินงาน GREEN & CLEAN Hospital  








โรงพยาบาลสมเด็จพระสังฆราชองค์ที่ 17 จังหวัดสุพรรณบุรี ประสบความสำเร็จในการดำเนินงาน GREEN & CLEAN Hospital ตามหลักเศรษฐกิจพอเพียงประหยัดค่าใช้จ่ายได้ถึงปีละ 1,730,247.54 บาท ช่วยลดก๊าซเรือนกระจก 3,241,542.36 กิโลคาร์บอนไดออกไซด์ต่อปี ได้รับรางวัล Thailand energy award อาคารควบคุม และ รางวัลAsean energy award อาคารควบคุม ในปี 2553
			วันนี้(22 กันยายน 2560)นายแพทย์โสภณ เมฆธน ปลัดกระทรวงสาธารณสุข พร้อมด้วยนายแพทย์เกียรติภูมิ วงศ์รจิต รองปลัดกระทรวงสาธารณสุข ตรวจเยี่ยมการดำเนินงานGREEN & CLEAN Hospital ที่โรงพยาบาลสมเด็จพระสังฆราชองค์ที่ 17 จังหวัดสุพรรณบุรี
			         นายแพทย์โสภณให้สัมภาษณ์ว่ากระทรวงสาธารณสุขมีนโยบายให้โรงพยาบาลในสังกัดกระทรวงสาธารณสุข โรงพยาบาลส่งเสริมสุขภาพตำบลทุกแห่ง มีการจัดสภาพสิ่งแวดล้อม สถานที่ให้บริการควรมีการจัดวางวัสดุอุปกรณ์ที่เป็นระเบียบ โปร่ง สะอาด มีอากาศถ่ายเทที่สะดวก ห้องน้ำที่เพียงพอ สะอาด ที่พักผู้ป่วยมีสภาพที่ดูผ่อนคลาย รวมทั้งการบรรยากาศที่เสริมให้การทำงานของบุคลากรของหน่วยงานน่าอยู่ น่าทำงาน รวมทั้งมีการส่งเสริมด้านคุณภาพสิ่งแวดล้อมในการทำงานและการให้บริการ และการบริหารจัดการด้านขยะทั่วไป ขยะอันตราย และขยะติดเชื้อของโรงพยาบาล การลดการใช้พลังงาน
			ซึ่งการจัดสภาพสิ่งแวดล้อมในหน่วยบริการสาธารณสุข ถือเป็นหัวใจหลักนอกจากการให้การรักษาพยาบาลที่มีคุณภาพ  สำหรับโรงพยาบาลสมเด็จพระสังฆราชองค์ที่ 17 จังหวัดสุพรรณบุรี เป็นโรงพยาบาลทั่วไปขนาด 262 เตียง มีผู้มารับบริการ 2,500 คน/วัน และเป็นโรงพยาบาลที่ประสบความสำเร็จในการดำเนินงานอนามัยสิ่งแวดล้อมได้ตามเกณฑ์ GREEN & CLEAN Hospital ตามหลักเศรษฐกิจพอเพียง ดังนี้ 1.การจัดการขยะมูลฝอย โดยใช้หลัก 6 อาร์(6R)คือปฏิเสธวัสดุที่ทำลายยาก หันมาใช้วัสดุธรรมชาติทดแทน ลดปริมาณขยะมูลฝอย นำมาใช้ใหม่ นำมาปรับสภาพแล้วใช้ใหม่ ใช้พลังงานจากมูลฝอย และใช้ทรัพยากรอย่างคุ้มค่า 2.การจัดการเกี่ยวกับห้องน้ำ โดยลดการใช้น้ำประปา ใช้สุขภัณฑ์ประหยัดน้ำ นำน้ำที่ผ่านการบำบัดกลับมาใช้ใหม่ เช่นรดน้ำต้นไม้ เลี้ยงปลา 3.การจัดการพลังงาน โดยใช้อุปกรณ์ที่มีประสิทธิภาพการประหยัดพลังงานสูง ลดชั่วโมงการใช้งาน ใช้พลังงานทดแทน ติดตั้งแผงโซล่าเซลล์ 4.การจัดการสิ่งแวดล้อม โดยปฏิเสธการใช้สารเคมี พลาสติก โฟม นำเศษใบไม้ร่วงไปทำปุ๋ยหมัก นำวัสดุที่ไม่ใช้แล้วมาถมที่ปรับปรุงทางเดิน และ5.อาหาร โดยรณรงค์เปลี่ยนวิธีคิดใช้อาหารเป็นยา ปรับพฤติกรรมการกิน งดเปรี้ยว หวาน มัน เค็ม สร้างความร่วมมือในการใช้บรรจุภัณฑ์ธรรมชาติ และใช้ปิ่นโต กล่องใส่อาหารแทนการใช้ถุงพลาสติก โฟม สร้างเครือข่ายอาหารปลอดภัย จัดตลาดนัดสีเขียว
			จากการดำเนินงานที่ผ่านมาทำให้โรงพยาบาลสมเด็จพระสังฆราชองค์ที่  17 สามารถลดปริมาณขยะมูลฝอยลงได้ปีละ 79,200 กิโลกรัม ประหยัดพลังงานไฟฟ้าได้ 239,190.27 กิโลวัตต์ต่อปี ลดการใช้ปุ๋ยเคมีได้ 240 กิโลกรัมต่อปี ลด ละ เลิกการใช้โฟม 3,244 กิโลกรัมต่อปี จัดทำเมนูสุขภาพลดการใช้แก๊ส 576 กิโลกรัมต่อปี ลดเศษอาหาร 29,200 กิโลกรัมต่อปี ประหยัดค่าใช้จ่ายได้ถึงปีละ 1,730,247.54 บาท ช่วยลดก๊าซเรือนกระจก 3,241,542.36 กิโลคาร์บอนไดออกไซด์ต่อปี (kg CO 2 e) ทำให้ปี 2553 ได้รับรางวัล Thailand energy award อาคารควบคุม และ รางวัล Asean energy award อาคารควบคุม
			 








ที่มา : http://www.thaigov.go.th/news/contents/details/6897