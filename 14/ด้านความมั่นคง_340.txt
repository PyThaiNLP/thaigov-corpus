รัฐบาลไทย-ข่าวทำเนียบรัฐบาล-เมียนมา ร่วมมือไทยจัดคิวตรวจสัญชาติเพื่อออกเอกสาร CI ให้รวดเร็วขึ้น







                                วันพฤหัสบดีที่ 28 กันยายน 2560                              





    420  





      พิมพ์    
     
    
















   เมียนมา ร่วมมือไทยจัดคิวตรวจสัญชาติเพื่อออกเอกสาร CI ให้รวดเร็วขึ้น
 

   เมียนมา ร่วมมือไทยจัดคิวตรวจสัญชาติเพื่อออกเอกสาร CI ให้รวดเร็วขึ้น 





                   นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า หลังจากที่ทางการเมียนมามาเปืดศูนย์พิสูจน์สัญชาติแรงงาน  จำนวน 9 ศูนย์ เพื่อออกเอกสารรับรองบุคคล CI ให้แก่แรงงานเมียนมาที่ทำงานในประเทศไทยแบบผิดกฎหมาย ในช่วงระยะเวลาผ่อนผัน  ซึ่งกระทรวงแรงงานได้รับข้อร้องเรียนจากนายจ้างว่า บริการของศูนย์ฯ ดังกล่าว มีความแออัดคับคั่ง ดำเนินการล่าช้าและมีนายหน้าเถื่อนฉวยโอกาสเรียกรับเงินเพื่อเดินเรื่องให้รวดเร็วขึ้น  ทั้งนี้ พลเอกศิริชัย ดิษฐกุล รัฐมนตรีว่าการกระทรวงแรงงาน ห่วงใยในปัญหาที่ได้รับการร้องเรียนเรื่องการรอคิวนานและการเรียกรับเงิน ได้สั่งการให้กรมการจัดหางาน ตรวจสอบและจะลงโทษอย่างเฉียบขาดหากมีเจ้าหน้าที่ของกระทรวงเข้าไปเกี่ยวข้อง โดยให้ประสานทางการเมียนมาแก้ไขปัญหาเรื่องการรอคิวนาน
                   จากการประสานงานเพื่อแก้ไขปัญหาตามข้อสั่งการของ รัฐมนตรีว่าการกระทรวงแรงงาน กับทางการ   เมียนมา ล่าสุด นาย U Win Shein ผู้อำนวยการกรมแรงงานจากกระทรวงแรงงานตรวจคนเข้าเมืองและประชากรของเมียนมา ก็ได้ออกมาแถลงต่อสื่อของพม่าเช่นเดียวกันว่า ได้สั่งการเจ้าหน้าที่เมียนมาและเจ้าหน้าที่ของศูนย์ออกเอกสารรับรองบุคคล (CI) ในประเทศไทย  ให้ดำเนินการอย่างเป็นระบบและจัดการกับโบรกเกอร์ที่หวังผลประโยชน์จากจากแรงงานต่างด้าวด้วยเช่นกัน
                   ขณะนี้ ทางการเมียนมาได้ปรับบริการของศูนย์พิสูจน์สัญชาติฯ โดยแก้ไขปัญหาความหนาแน่น ด้วยการเพิ่มคิวและเพิ่มเครื่องผลิตเล่มเอกสารรับรองบุคคล (CI) ที่ศูนย์ฯจังหวัดระนอง สมุทรสาคร และสมุทรปราการ ซึ่งสามารถผลิตเอกสารรับรองบุคคล (CI) ได้เพิ่มอีกเป็นวันละ 1,400 คิวต่อหนึ่งศูนย์ ส่วนศูนย์ฯ ที่เหลืออีก 6 ศูนย์ฯ คือ ที่เชียงราย เชียงใหม่ ตาก นครสวรรค์และสงขลาจะให้บริการได้ 1,000 คิวต่อวัน และจะให้ศูนย์ฯ ตรวจสัญชาติให้กับแรงงานกลุ่มที่ผ่านการคัดกรองความสัมพันธ์นายจ้าง-ลูกจ้าง (กลุ่มใบจับคู่) ที่ชำระเงินผ่านเคาน์เตอร์เซอร์วิสและมีคิวนัดหมายไปตรวจสัญชาติตรงตามวันนัดทุกคน  รวมทั้งตรวจสัญชาติกลุ่มใบจับคู่ที่ชำระเงินผ่านเคาน์เตอร์เซอร์วิสแต่ไม่มีคิวนัดด้วย
                   “ความร่วมมือดังกล่าว จะทำให้กระบวนการตั้งแต่เอกสารรับรองบุคคล (CI) ของทางการเมียนมา  การตรวจสุขภาพและทำประกันสุขภาพ โดยกระทรวงสาธารณสุข  การตรวจลงตราวีซ่าของสำนักงานตรวจคนเข้าเมือง  และการออกใบอนุญาตทำงาน โดยกระทรวงแรงงาน จะมีความคล่องตัวและรวดเร็วขึ้น แล้วเสร็จทันในช่วงระยะเวลาผ่อนผันถึง 31 ธันวาคม 2560 นี้ หากนายจ้างไม่ได้รับความสะดวก ณ จุดใด สามารถแจ้งได้ที่ ศูนย์รับเรื่องร้องทุกข์กระทรวงแรงงาน โทรศัพท์ 0 2232 1467” นายอนันตชัยฯ กล่าวในท้ายที่สุด

+++++++++++++++++++ 
 

กองเผยแพร่และประชาสัมพันธ์
28 กันยายน 2560



ที่มา : http://www.thaigov.go.th/news/contents/details/7055