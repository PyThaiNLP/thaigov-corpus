รัฐบาลไทย-ข่าวทำเนียบรัฐบาล-มท. ขอความร่วมมือสถานบริการหรือสถานประกอบการที่เปิดให้บริการในลักษณะที่คล้ายกับสถานบริการงดหรือลดกิจกรรมบันเทิงในช่วงพระราชพิธีถวายพระเพลิงพระบรมศพฯ







                                วันพฤหัสบดีที่ 5 ตุลาคม 2560                              





    1,751  













   มท. ขอความร่วมมือสถานบริการหรือสถานประกอบการที่เปิดให้บริการในลักษณะที่คล้ายกับสถานบริการงดหรือลดกิจกรรมบันเทิงในช่วงพระราชพิธีถวายพระเพลิงพระบรมศพฯ
 

   กระทรวงมหาดไทยขอความร่วมมือสถานบริการหรือสถานประกอบการที่เปิดให้บริการในลักษณะที่คล้ายกับสถานบริการงดหรือลดกิจกรรมบันเทิงในช่วงพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร 





วันนี้ (5 ต.ค.60) ที่กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เปิดเผยว่า ตามที่สำนักเลขาธิการคณะรัฐมนตรีได้แจ้งการดำเนินการเรื่องต่าง ๆ ที่เกี่ยวข้องกับงานพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ตามที่คณะรัฐมนตรีมีมติเมื่อวันที่ 26 กันยายน 2560 ซึ่งมีความเกี่ยวข้องกับแนวทางการปฏิบัติของสถานบริการหรือสถานประกอบการที่เปิดให้บริการในลักษณะที่คล้ายกับสถานบริการ ในช่วงเดือนตุลาคม 2560 ซึ่งจะมีการจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร
     เพื่อให้การปฏิบัติเป็นไปด้วยความเรียบร้อย และเป็นไปในแนวทางเดียวกัน กระทรวงมหาดไทย โดยกรมการปกครอง จึงได้แจ้งให้ทุกจังหวัดดำเนินการขอความร่วมมือผู้ประกอบการสถานบริการ ตามพระราชบัญญัติสถานบริการ พ.ศ.2509 และสถานประกอบการที่เปิดให้บริการในลักษณะที่คล้ายกับสถานบริการ งดหรือลดกิจกรรมบันเทิง เช่น การแสดงดนตรี หรือการเต้นรำ ในช่วงเดือนตุลาคม 2560 ตามช่วงเวลา และรูปแบบที่เหมาะสม โดยคำนึงถึงความรู้สึกของประชาชน และสำหรับกรณีการจัดกิจกรรมงานรื่นเริงต่าง ๆ ขอให้ชะลอไว้ก่อน และสำหรับการจัดงานหรือกิจกรรมที่ได้มีการเตรียมการไว้ก่อนแล้ว เช่น งานมงคลสมรส ยังสามารถจัดได้ตามปกติ โดยขอให้จัดในสถานที่ปิด และหากพี่น้องประชาชนต้องการสอบถามข้อมูลเพิ่มเติมเกี่ยวกับการปฏิบัติตนในช่วงพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร สามารถติดต่อสอบถามได้ทางสายด่วน 1441 หรือดูรายละเอียดทางเว็บไซต์www.kingrama9.net
 
ครั้งที่ 144/2560 



ที่มา : http://www.thaigov.go.th/news/contents/details/7198