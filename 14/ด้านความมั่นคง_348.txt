รัฐบาลไทย-ข่าวทำเนียบรัฐบาล-รมช.มท.เข้าร่วมประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 10







                                วันศุกร์ที่ 6 ตุลาคม 2560                              





    346  













   รมช.มท.เข้าร่วมประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 10
 

   รมช.มท.เข้าร่วมประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 10 





วันนี้ (6 ตุลาคม 2560) นายสุธี มากบุญ รัฐมนตรีช่วยว่าการกระทรวงมหาดไทย เข้าร่วมการประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 10 (10th ASEAN Ministers Meeting on Rural Development and Poverty Eradication) ณ กรุงกัวลาลัมเปอร์ ประเทศมาเลเซีย ซึ่งเป็นการประชุมเพื่อติดตามความก้าวหน้าในการดำเนินการตามกรอบแผนงานความร่วมมือของอาเซียนด้านการพัฒนาชนบทและขจัดความยากจน
      ในการนี้ รัฐมนตรีช่วยว่าการกระทรวงมหาดไทย ได้กล่าวถ้อยแถลงในประเด็น "การเปลี่ยนผ่านของชนบท: การยกระดับทุนมนุษย์เพื่อมุ่งไปสู่ชุมชนชนบทที่มีความยืดหยุ่น ปรับตัวได้ (Rural Transformation: Enhancing Human Capital Towards a Resilient Rural Communities)" โดยให้คำมั่นต่อที่ประชุมว่า รัฐบาลไทยมีความมุ่งมั่นในการเชื่อมโยงบทบาทของประเทศไทยเพื่อตอบโจทย์การพัฒนาที่ยั่งยืนของสหประชาชาติ และส่งเสริมการดำเนินงานในกรอบอาเซียนด้านการพัฒนาชนบทและขจัดความยากจนเพื่อช่วยลดช่องว่างการพัฒนา ดังจะเห็นได้จากการที่รัฐบาลไทยได้ให้ความสำคัญกับการยึดโยงเป้าหมายการพัฒนาที่ยั่งยืนเข้ากับยุทธศาสตร์ชาติระยะ 20 ปี และแผนพัฒนาเศรษฐกิจและสังคมแห่งชาติ ฉบับที่ 12 ด้วยการน้อมนำหลักปรัชญาของเศรษฐกิจพอเพียงเป็นแนวทางสู่การพัฒนาประเทศเพื่อสร้างภูมิคุ้มกันและช่วยให้สังคมไทยสามารถยืนหยัดได้อย่างมั่นคง ตลอดจนมีนโยบายและมาตรการทั้งในระยะสั้นและระยะยาวที่มุ่งเน้นการลดความเหลื่อมล้ำในสังคม โดยตอบสนองเป้าหมายในการแก้ไขปัญหาความยากจนให้ตรงจุดมากยิ่งขึ้น ดังที่รัฐบาลได้ดำเนินโครงการลงทะเบียนเพื่อสวัสดิการแห่งรัฐอยู่ในขณะนี้
      นอกจากนี้ รัฐมนตรีช่วยว่าการกระทรวงมหาดไทยยังได้เข้าร่วมเป็นเกียรติในพิธีมอบรางวัลผู้นำอาเซียนด้านการพัฒนาชนบทและขจัดความยากจน ซึ่งเป็นรางวัลที่มอบให้แก่องค์กรภาคประชาสังคมและภาคเอกชนที่มีบทบาทแข็งขันในการพัฒนาในมิติดังกล่าว โดยมีองค์กรจากประเทศไทยเข้ารับรางวัล ได้แก่ บริษัทประชารัฐรักสามัคคีภูเก็ต (วิสาหกิจเพื่อสังคม) จำกัด รับรางวัลองค์กรภาคประชาสังคม และบริษัทไทยเบฟเวอเรจ จำกัด (มหาชน) รับรางวัลองค์กรภาคเอกชน
     สำหรับกรอบความร่วมมืออาเซียนด้านการพัฒนาชนบทและขจัดความยากจน ถือกำเนิดขึ้นจากวิกฤตเศรษฐกิจเมื่อปี 2560 ที่ส่งผลกระทบต่อประชากรในภูมิภาคอาเซียน ประเทศสมาชิกจึงเห็นพ้องให้จัดตั้งกลไกการดำเนินงานเพื่อร่วมกันแก้ไขและบรรเทาผลกระทบที่เกิดขึ้น โดยมีกระทรวงมหาดไทยปฏิบัติหน้าที่เป็นหน่วยงานประสานงานหลักของประเทศไทย.
 
ครั้งที่ 145/2560



ที่มา : http://www.thaigov.go.th/news/contents/details/7218