รัฐบาลไทย-ข่าวทำเนียบรัฐบาล-ศูนย์ต่อต้านทุจริตมหาดไทย จัดติวเข้มบุคลากรในสังกัด สร้างความตระหนักรู้เรื่องผลประโยชน์ทับซ้อน ลดความเสี่ยงคอรัปชั่น  







                                วันศุกร์ที่ 21 เมษายน 2560                              





    251  













   ศูนย์ต่อต้านทุจริตมหาดไทย จัดติวเข้มบุคลากรในสังกัด สร้างความตระหนักรู้เรื่องผลประโยชน์ทับซ้อน ลดความเสี่ยงคอรัปชั่น  
 

   ศูนย์ต่อต้านทุจริตมหาดไทย จัดติวเข้มบุคลากรในสังกัด สร้างความตระหนักรู้เรื่องผลประโยชน์ทับซ้อน ลดความเสี่ยงคอรัปชั่น   





          วันนี้ (20 เม.ย. 60) เวลา 13.00 น. ณ ห้องประชุม 1 ศาลาว่าการกระทรวงมหาดไทย นายณัฐพงศ์ ศิริชนะ รองปลัดกระทรวงมหาดไทย เป็นประธานเปิดโครงการสร้างความรู้เกี่ยวกับผลประโยชน์ทับซ้อนหรือความขัดแย้งกันระหว่างผลประโยชน์ส่วนตนและผลประโยชน์ส่วนรวม ประจำปีงบประมาณ 2560 ซึ่งจัดขึ้นโดย ศูนย์ปฏิบัติการต่อต้านการทุจริต กระทรวงมหาดไทย เพื่อส่งเสริมให้บุคลากรในสังกัดกระทรวงมหาดไทย มีความรู้ความเข้าใจ เกี่ยวกับเรื่องผลประโยชน์ทับซ้อนหรือความขัดแย้งกัน ระหว่างผลประโยชน์ส่วนตนและผลประโยชน์ส่วนรวม (Conflict of interest) เพื่อเป็นการปลุกจิตสำนึก และค่านิยมที่ดี ในการปฏิบัติหน้าที่ด้วยความซื่อสัตย์ สุจริต เป็นข้าราชการที่ดี เพื่อลดความเสี่ยงในการกระทำทุจริต โดยมีผู้เข้ารับการอบรม จำนวน 90 คน ประกอบด้วย บุคลากรของส่วนราชการระดับกรม และรัฐวิสาหกิจในสังกัดกระทรวงมหาดไทย และ กรุงเทพมหานคร
         นายณัฐพงศ์ ศิริชนะ รองปลัดกระทรวงมหาดไทย เปิดเผยว่า โดยที่ปัญหาผลประโยชน์ทับซ้อน หรือความขัดแย้งกันระหว่างผลประโยชน์ส่วนตนและผลประโยชน์ส่วนรวม (Conflict of interest) ถือเป็นการคอร์รัปชั่นประเภทหนึ่ง ซึ่งเป็นการแสวงหาผลประโยชน์ส่วนบุคคลโดยละเมิดกฎหมายและจริยธรรม ด้วยการใช้อำนาจในตำแหน่งหน้าที่ไปแทรกแซงการใช้ดุลยพินิจในกระบวนการตัดสินใจ ทำให้เกิดการละทิ้งคุณธรรมในการปฏิบัติหน้าที่ ขาดความเป็นอิสระ ความเป็นกลาง และความเป็นธรรม ส่งผลกระทบต่อประโยชน์ส่วนรวม หรือประโยชน์ที่ประชาชนจะได้รับ ทำให้ผลประโยชน์หลักขององค์กร หน่วยงาน และชุมชนต้องเสียหาย ซึ่งในการแก้ไขปัญหาดังกล่าว รัฐบาลได้มีการใช้มาตรการทางกฎหมาย เพื่อป้องกันและปราบปรามการทุจริตคอรัปชั่นที่เกิดขึ้นในสังคมและประเทศชาติมาอย่างต่อเนื่อง
         กระทรวงมหาดไทย ในฐานะที่เป็นหน่วยงานที่มีส่วนราชการในสังกัดทั้งในส่วนกลาง ส่วนภูมิภาค และส่วนท้องถิ่น มีภารกิจในการ “บำบัดทุกข์ บำรุงสุข” ให้กับพี่น้องประชาชน จึงมีภารกิจที่หลากหลาย และมีความเกี่ยวข้องกับหลายภาคส่วน ดังนั้น ข้าราชการในสังกัดกระทรวงมหาดไทย จึงต้องคำนึงถึงประโยชน์ของประชาชนส่วนรวม และประเทศชาติเป็นสำคัญ และเพื่อให้ข้าราชการของกระทรวงมหาดไทย มีความรู้ ความเข้าใจ เกี่ยวกับเรื่องผลประโยชน์ทับซ้อนหรือความขัดแย้งกันระหว่างผลประโยชน์ส่วนตนและผลประโยชน์ส่วนรวม เพื่อป้องกันการทุจริต ทั้งที่เจตนาและไม่เจตนา กระทรวงมหาดไทยจึงได้จัดให้มีโครงการสร้างความรู้เกี่ยวกับผลประโยชน์ทับซ้อนหรือความขัดแย้งกันระหว่างผลประโยชน์ส่วนตนและผลประโยชน์ส่วนรวม เพื่อให้บุคลากรของกระทรวงมหาดไทย มีความรู้ ความเข้าใจในเรื่องดังกล่าว รวมทั้งเป็นการสร้างความตระหนักรู้ในการป้องกันและปราบปรามการทุจริต และเป็นไปตามพันธกิจ “มหาดไทยใสสะอาด” ซึ่งเป็นหนึ่งในแผนงานตามนโยบายเน้นหนักของกระทรวงมหาดไทย
          รองปลัดกระทรวงมหาดไทย กล่าวเพิ่มเติมว่า การอบรมในครั้งนี้ ถือเป็นโอกาสอันดีที่ผู้เข้ารับการอบรมจะได้แลกเปลี่ยนเรียนรู้ประสบการณ์ร่วมกัน รวมทั้งได้รับการถ่ายทอดองค์ความรู้จากท่านวิทยากรที่มากด้วยประสบการณ์ที่มีความเชี่ยวชาญด้านเกี่ยวกับผลประโยชน์ทับซ้อน โดยกระทรวงมหาดไทยมุ่งหวังว่าผู้เข้ารับการอบรมจะได้นำความรู้ที่ได้รับไปประยุกต์ใช้ในการปฏิบัติงาน พร้อมทั้งนำไปขยายผลเผยแพร่ให้กับเพื่อนร่วมงาน เพื่อเป็นแบบอย่าง และเป็นข้าราชการที่ดีมีคุณธรรมจริยธรรม มีความซื่อสัตย์สุจริต โดยยึดปฏิบัติตามหลักกฎหมาย ยึดถือประโยชน์ของส่วนรวมและประเทศชาติเป็นสิ่งสำคัญ.
 
ครั้งที่ 61 /2560



ที่มา : http://www.thaigov.go.th/news/contents/details/3198