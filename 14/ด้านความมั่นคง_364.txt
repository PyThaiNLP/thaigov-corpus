รัฐบาลไทย-ข่าวทำเนียบรัฐบาล-รมว.มท.เป็นประธานการประชุมมอบนโยบาย ข้อราชการของกระทรวงมหาดไทย และซักซ้อมแนวทางการปฏิบัติงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร







                                วันพฤหัสบดีที่ 19 ตุลาคม 2560                              





    278  













   รมว.มท.เป็นประธานการประชุมมอบนโยบาย ข้อราชการของกระทรวงมหาดไทย และซักซ้อมแนวทางการปฏิบัติงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร
 

   รัฐมนตรีว่าการกระทรวงมหาดไทย เป็นประธานการประชุมมอบนโยบาย ข้อราชการของกระทรวงมหาดไทย และซักซ้อมแนวทางการปฏิบัติงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร 





 
วันนี้ (18 ต.ค.) เวลา 10:00 น. ณ ห้องประชุม 1 ปภ. อาคาร 3 ชั้น 5 กรมป้องกันและบรรเทาสาธารณภัย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมมอบนโยบาย ข้อราชการของกระทรวงมหาดไทย และซักซ้อมแนวทางการปฏิบัติงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยมี นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย อธิบดี ผู้ว่าการรัฐวิสาหกิจในสังกัดกระทรวงมหาดไทย ผู้ตรวจราชการกระทรวง ผู้ว่าราชการจังหวัด และผู้เกี่ยวข้องเข้าร่วมรับฟัง จำนวน 146 คน
     พลเอก อนุพงษ์ เผ่าจินดา รัฐมนตรีรัฐมนตรีว่าการกระทรวงมหาดไทย ได้มอบนโยบายฯ โดยเน้นย้ำประเด็นสำคัญ ดังต่อไปนี้
     1. การเตรียมการจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ในส่วนภูมิภาค ให้ผู้ว่าราชการจังหวัดกำกับดูแลเรื่องการดำเนินการก่อสร้างพระจิตกาธานให้แล้วเสร็จตามแผนที่กำหนดอย่างสมพระเกียรติ เป็นไปตามราชประเพณี และตรวจสอบความพร้อมในทุกขั้นตอนอย่างละเอียดรอบคอบ และขอให้อำนวยความสะดวกพี่น้องประชาชนที่จะเดินทางเข้าร่วมพิธีโดยถือว่าประชาชนเป็นแขกของรัฐบาล และขอให้บูรณาการจิตอาสาเฉพาะกิจพระราชพิธีฯ ร่วมดำเนินการจัดงานให้เป็นไปด้วยความเรียบร้อยด้วย
     ในเรื่องการรักษาความสงบเรียบร้อย ให้บูรณาการเครือข่ายประชารัฐร่วมดูแลความสงบเรียบร้อยสถานที่ต่าง ๆ และสร้างความตระหนักให้ประชาชนร่วมกันสอดส่องดูแลรักษาความเรียบร้อยในพื้นที่ตนเอง
     2. โครงการตลาดประชารัฐ ซึ่งคณะรัฐมนตรีมีมติเห็นชอบให้กระทรวงมหาดไทยดำเนินการเพื่อแก้ไขปัญหาแก่ประชาชนผู้เดือดร้อน และส่งเสริมให้เกิดผู้ค้ารายใหม่ ให้มีพื้นที่ค้าขาย ซึ่งมีตลาดในโครงการฯ อาทิ ตลาดนัด Green Market ในความรับผิดชอบขององค์การตลาด กระทรวงมหาดไทย ตลาดประชารัฐคนไทยยิ้มได้ ตลาดในความรับผิดชอบขององค์กรปกครองส่วนท้องถิ่น เป็นต้น โดยกระทรวงมหาดไทยจะดำเนินการร่วมกับหน่วยงานที่เกี่ยวข้อง ทั้งนี้ จะเปิดรับลงทะเบียนประชาชนที่มีความประสงค์จะค้าขายในตลาดประชารัฐตั้งแต่วันที่ 1 พฤศจิกายน 2560 พร้อมกันทั่วประเทศ โดยผู้ว่าราชการจังหวัดต้องบูรณาการทุกภาคส่วนที่เกี่ยวข้อง เช่น บริษัทประชารัฐรักสามัคคีจังหวัด จำกัด พาณิชย์จังหวัด วัฒนธรรมจังหวัด องค์กรปกครองส่วนท้องถิ่น เป็นต้น เพื่อส่งเสริมให้เกิดการขับเคลื่อนโครงการ โดยเน้นให้เกิดพื้นที่ตลาดสำหรับผู้ค้ารายใหม่เพื่อให้ประชาชนมีพื้นที่ค้าขายและเกิดการกระจายรายได้
     3. การบริหารจัดการขยะมูลฝอย ขอให้ทุกจังหวัดเร่งประชาสัมพันธ์สร้างการรับรู้ที่ถูกต้องให้แก่ประชาชนและองค์กรปกครองส่วนท้องถิ่นในเรื่องการจัดเก็บค่าธรรมเนียมการจัดการขยะตามพระราชบัญญัติรักษาความสะอาดและความเป็นระเบียบเรียบร้อยของบ้านเมือง (ฉบับที่ 2) พ.ศ. 2560 รวมทั้งต้องกำกับดูแลองค์กรปกครองส่วนท้องถิ่นให้ดำเนินการจัดการขยะอย่างเป็นระบบตั้งแต่ต้นทาง (การลดและคัดแยกขยะมูลฝอย โดยเฉพาะถุงพลาสติก) กลางทาง (ระบบการเก็บและขนส่งขยะ) และปลายทาง (ระบบการกำจัดขยะ) และต้องเร่งขยายผลการดำเนินงานจัดการขยะอย่างเป็นระบบจากจังหวัดไปสู่อำเภอ ตำบล และหมู่บ้าน เพื่อให้เกิดการขับเคลื่อนให้เกิดความยั่งยืน
     4. การบริหารจัดการน้ำ ขอให้ผู้ว่าราชการจังหวัดทุกจังหวัดดำเนินบริหารจัดการน้ำในพื้นที่ให้เป็นไปด้วยความเรียบร้อย และครอบคลุมทั้งเรื่องน้ำท่วมและน้ำแล้ง โดยบูรณาการกลไกทุกภาคส่วนที่เกี่ยวข้องในพื้นที่เพื่อให้การบริหารจัดการน้ำเป็นไปอย่างมีประสิทธิภาพ
     5. การแก้ไขปัญหาการบุกรุกที่ดินสาธารณประโยชน์ โดยกำชับให้ผู้ว่าราชการจังหวัดกำชับนายอำเภอทุกอำเภอให้กำกับดูแลองค์กรปกครองส่วนท้องถิ่นให้ดำเนินการตามขั้นตอนการขออนุญาตใช้ประโยชน์ที่ดินสาธารณะประโยชน์ด้วยความโปร่งใส เป็นธรรม เพื่อไม่ให้ประชาชนได้รับผลกระทบ โดยต้องให้ความสำคัญกับการประชุมรับฟังความคิดเห็นของประชาชนในพื้นที่ว่ามีการคัดค้านหรือไม่ ก่อนดำเนินการส่งเรื่องมายังจังหวัดเพื่อให้ตรวจสอบก่อนส่งเรื่องมายังกระทรวงมหาดไทยเพื่อขออนุมัติใช้ประโยชน์ที่ดิน โดยทุกขั้นตอนจะต้องดำเนินการให้เป็นไปตามกฎหมายและอำนาจหน้าที่อย่างเคร่งครัด
     6. การสร้างความปรองดองสมานฉันท์ ให้ผู้ว่าราชการจังหวัดใช้กลไกในพื้นที่ขับเคลื่อนสร้างการรับรู้และความเข้าใจในสัญญาประชาคมให้ประชาชนได้รับทราบอย่างทั่วถึง
     7. การแก้ไขปัญหาความยากจน ขอให้ผู้ว่าราชการจังหวัดนำข้อมูล จปฐ. ไปบูรณาการกับเครือข่ายประชารัฐ และทุกหน่วยงานในพื้นที่ขับเคลื่อนเพื่อพัฒนาคุณภาพชีวิตความเป็นอยู่ของประชาชน โดยน้อมนำหลักปรัชญาของเศรษฐกิจพอเพียงในพระบาทสมเด็จพระปรมินทรมหาภูมิพลอดุลยเดชไปสู่การปฏิบัติจนเป็นวิถีชีวิตของประชาชน
     สุดท้าย รัฐมนตรีว่าการกระทรวงมหาดไทย เน้นย้ำว่า ขอให้ผู้ว่าราชการจังหวัดในฐานะผู้แทนรัฐบาลในพื้นที่ (Area Manager) จะต้องเป็นผู้นำในการขับเคลื่อนนโยบายสำคัญของรัฐบาลให้เกิดผลเป็นรูปธรรมเพื่อให้เกิดความผาสุกของประชาชนอย่างยั่งยืน.
 
ครั้งที่ 150/2560



ที่มา : http://www.thaigov.go.th/news/contents/details/7493