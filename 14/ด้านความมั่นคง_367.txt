รัฐบาลไทย-ข่าวทำเนียบรัฐบาล-ผู้แทนกระทรวงมหาดไทยร่วมแถลงข่าว กอร.พระราชพิธีฯ เรื่อง การดำเนินงานพระราชพิธีส่วนกลางและส่วนภูมิภาค







                                วันพฤหัสบดีที่ 19 ตุลาคม 2560                              





    293  













   ผู้แทนกระทรวงมหาดไทยร่วมแถลงข่าว กอร.พระราชพิธีฯ เรื่อง การดำเนินงานพระราชพิธีส่วนกลางและส่วนภูมิภาค
 

   ผู้แทนกระทรวงมหาดไทยร่วมแถลงข่าว กอร.พระราชพิธีฯ เรื่อง การดำเนินงานพระราชพิธีส่วนกลางและส่วนภูมิภาค 





 วันนี้ (19 ต.ค.2560) เวลา 11.00 น. ณ ศูนย์สื่อมวลชนพระราชพิธีฯ หอประชุมใหญ่ มหาวิทยาลัยธรรมศาสตร์ ท่าพระจันทร์ นายวิบูลย์ รัตนาภรณ์วงศ์ ผู้ตรวจราชการกระทรวงมหาดไทย เป็นผู้แทนปลัดกระทรวงมหาดไทย ร่วมแถลงข่าว กองอำนวยการร่วมพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร เรื่อง การดำเนินงานพระราชพิธีส่วนกลางและส่วนภูมิภาค โดยกล่าวว่า ตามที่กระทรวงมหาดไทยได้รับมอบหมายจากคณะกรรมการฝ่ายพิธีการงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช ให้เป็นหน่วยงานหลักในการจัดพิธีถวายดอกไม้จันทน์ของประชาชนในส่วนภูมิภาค พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายฉัตรชัย พรหมเลิศ ปลัดกระทรวงมหาดไทย ได้กำชับและติดตามความคืบหน้าการจัดเตรียมงานพิธีถวายดอกไม้จันทน์ของภาคประชาชนในส่วนภูมิภาคมาอย่างต่อเนื่อง เพื่อให้การดำเนินการเป็นไปด้วย “ความเรียบร้อย ถูกต้อง งดงาม และสมพระเกียรติอย่างสูงสุด”
     ผู้ตรวจราชการกระทรวงมหาดไทย กล่าวว่า ในขณะนี้การดำเนินการก่อสร้างพระเมรุมาศจำลองในทุกจังหวัดทั่วประเทศ 76 แห่ง ดำเนินการเสร็จสมบูรณ์ทุกแห่งแล้ว 100% นอกจากนี้ ในเรื่องการดำเนินการจัดสร้างซุ้มถวายดอกไม้จันทน์ จำนวน 802 แห่ง แบ่งเป็น ซุ้มถวายดอกไม้จันทน์ ขนาดกลาง จำนวน 649 แห่ง ซุ้มถวายดอกไม้จันทน์ แบบขนาดเล็ก จำนวน 153 แห่ง ซึ่งกระจายอยู่ทุกอำเภอ ดำเนินการเสร็จสมบูรณ์ 100% เช่นเดียวกัน
     ด้านการดำเนินการก่อสร้างสถานที่เผาดอกไม้จันทน์ของประชาชนในส่วนภูมิภาค หรือ “พระจิตกาธาน” ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร กระทรวงมหาดไทย ได้มอบหมายให้กรมโยธาธิการและผังเมืองรับผิดชอบในส่วนของจังหวัดซึ่งเป็นที่ตั้งของพระเมรุมาศจำลอง จำนวน 76 แห่ง และกรมการปกครองจะรับผิดชอบในส่วนของของอำเภอที่มิได้เป็นที่ตั้งของพระเมรุมาศจำลอง ดำเนินการจัดสร้างพระจิตกาธานตามแบบแปลนของกรมโยธาธิการและผังเมือง จำนวน 802 แห่ง ทั่วประเทศ ซึ่งจุดก่อสร้างพระจิตกาธานจะอยู่ห่างจากซุ้มถวายดอกไม้จันทน์ประมาณ 20 – 30 เมตร ในขณะนี้การก่อสร้างในส่วนของจังหวัด 76 แห่ง มีความคืบหน้าแล้วร้อยละ 90 มีกำหนดแล้วเสร็จภายในวันที่ 20 ตุลาคม 2560 และในส่วนของอำเภอ 802 แห่ง มีความคืบหน้าแล้วร้อยละ 72.65 กำหนดแล้วเสร็จภายในวันที่ 22 ตุลาคม 2560
     ด้านการอำนวยการของ กอร. ร่วมพระราชพิธีในส่วนภูมิภาค กระทรวงมหาดไทยได้มีการจัดตั้งศูนย์อำนวยการและประสานการจัดพิธีถวายดอกไม้จันทน์ในส่วนภูมิภาคของกระทรวงมหาดไทยขึ้น ตั้งแต่วันที่ 22 กันยายน 2560 ทำหน้าที่ในการติดตาม ประสานงาน เร่งรัด และแก้ไขปัญหากับส่วนภูมิภาค โดยมีการประชุมผ่านระบบ VDO Conference จากกระทรวงมหาดไทย ไปยังทุกจังหวัดและทุกอำเภอ ในทุกวันพฤหัสบดี เวลา 13.30 น. โดยใกล้ชิด จนกว่าจะเสร็จสิ้นพระราชพิธี 
     สำหรับในส่วนภูมิภาคทุกจังหวัดได้จัดตั้งกองอำนวยการร่วมงานพระราชพิธีถวายพระเพลิงพระบรมศพฯจังหวัด โดยมีผู้ว่าราชการจังหวัดเป็นผู้อำนวยการศูนย์ฯระดับจังหวัด และระดับอำเภอมีนายอำเภอเป็นผู้อำนวยการศูนย์ฯ ในลักษณะเช่นเดียวกับส่วนกลาง  มีองค์ประกอบจากส่วนราชการต่าง ๆ ในพื้นที่ เพื่อประสานงานให้กับหน่วยงานด้านการรักษาความปลอดภัยและการรักษาความสงบเรียบร้อยในพื้นที่
     ด้านจิตอาสาเฉพาะกิจฯ กระทรวงมหาดไทยโดยกรมการปกครองได้เปิดรับลงทะเบียนจิตอาสาเฉพาะกิจระหว่างวันที่ 1-30 กันยายน 2560 มีจำนวนผู้ลงทะเบียนทั้งสิ้น 4 ล้านคนเศษ แยกเป็น 1. ต่างประเทศ จำนวน 8,603 คน  2. สนามเสือป่าและกรุงเทพมหานคร (50 เขต) จำนวน 3.64 แสนคน 3. ในส่วนภูมิภาค 878 อำเภอ จำนวน 3.6 ล้านคน แบ่งเป็น 8 ประเภทงาน ได้แก่ 1. งานดอกไม้จันทน์ 2. งานประชาสัมพันธ์ 3. งานโยธา 4.งานขนส่ง 5.งานบริการประชาชน 6.งานบริการด้านการแพทย์ 7.งานรักษาความปลอดภัย 8. งานจราจร โดยขณะนี้ทุกอำเภออยู่ระหว่างประชุมซักซ้อมจิตอาสาเฉพาะกิจฯ แต่ละประเภทเพื่อให้มีความพร้อมในการปฏิบัติงานทั้งก่อน (18 – 25 ตุลาคม 2560) ในวันพิธี (26 ตุลาคม 2560) และหลังวันพิธี (27-31 ตุลาคม 2560)
          นอกจากนี้ กระทรวงมหาดไทย ได้มีการประชุมอบรมชี้แจงแนวทางการปฏิบัติงานของจิตอาสาเฉพาะกิจฯ ในส่วนภูมิภาค (63 จังหวัด) โดยผู้แทนกองกิจการในพระองค์ 904 ระหว่างวันที่ 16 – 20 ตุลาคม 2560 โดยมีผู้ที่เข้าอบรมฯ จังหวัดละ 9 คน ประกอบด้วย ผู้ว่าราชการจังหวัด หรือรองผู้ว่าราชการจังหวัดหรือปลัดจังหวัด และผู้แทนจิตอาสาทั้ง 8 ประเภท ประเภทละ 1 คน
     ด้านการใช้โดรนในส่วนภูมิภาค เป็นไปตามแนวทางของ กอร.พระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร กำหนด โดยกระทรวงมหาดไทยเป็นหน่วยรวบรวมการแจ้งครอบครองโดรน รวมทั้งการอนุญาตใช้ในพิธีถวายพระเพลิงพระบรมศพฯ เสนอให้ กอร.พระราชพิธีฯ ทราบ เพื่อกำกับดูแล/ความเป็นเอกภาพ จัดระเบียบให้เป็นมาตรฐานเดียวกัน ซึ่งการขออนุญาตใช้โดรน จะต้องเป็นโดรนของหน่วยงานราชการเท่านั้น
         อนึ่ง เมื่อวันที่ 18 ตุลาคม 2560 ณ ตึกสันติไมตรี (หลักนอก) ทำเนียบรัฐบาล ผู้ว่าราชการจังหวัดทั้ง 76 จังหวัดทั่วประเทศ ได้เข้าร่วมพิธีรับไฟหลวงพระราชทานไปในพิธีถวายพระเพลิงพระบรมศพ ณ พระเมรุมาศจำลอง เบื้องหน้าพระฉายาลักษณ์สมเด็จพระเจ้าอยู่หัว โดยมี พลเอก ประยุทธ์ จันทร์โอชา นายกรัฐมนตรี ประธานคณะกรรมการอำนวยการจัดงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร เป็นประธานในพิธี เพื่ออัญเชิญไปในพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร ในวันที่ 26 ตุลาคม 2560 ณ พระเมรุมาศจำลอง และซุ้มถวายดอกไม้จันทน์ทั่วประเทศ ซึ่งทุกจังหวัดจะดำเนินการจัดพิธีรับไฟหลวงพระราชทานให้แก่อำเภอในจังหวัด ภายในวันที่ 24 ตุลาคม 2560 ณ ศาลากลางจังหวัด หรือสถานที่เหมาะสมทุกจังหวัดต่อไป
     สุดท้าย ผู้ตรวจราชการกระทรวงมหาดไทย กล่าวเพิ่มเติมว่า กระทรวงมหาดไทยมีความพร้อมในการจัดพิธีถวายดอกไม้จันทน์ของประชาชนในส่วนภูมิภาค และพร้อมอำนวยความสะดวกให้กับประชาชนร่วมกับจิตอาสาเฉพาะกิจฯ ในแต่ละพื้นที่ทั่วประเทศ 76 จังหวัดอย่างพร้อมเพียงให้เป็นไปด้วยความเรียบร้อยและสมพระเกียรติอย่างยิ่ง
     ในโอกาสนี้ ขอเชิญพี่น้องประชาชนชาวไทยในทั่วทุกพื้นที่ของประเทศได้ร่วมกันน้อมจิตถวายความจงรักภักดี แด่พระบาทสมเด็จพระปรมินทรมหาภูมิพลอดุลยเดช บรมนาถบพิตร โดยสามารถเดินทางไปเข้าร่วมพิธีถวายดอกไม้จันทน์ ณ พระเมรุมาศจำลอง และซุ้มถวายดอกไม้จันทน์ทั้ง 878 แห่งทั่วประเทศพร้อมกับพระราชพิธีในส่วนกลาง โดยกระทรวงมหาดไทยได้มีการติดตั้งจอ LED ขนาดใหญ่ ถ่ายทอดสดพระราชพิธีฯ จากมณฑลพิธีท้องสนามหลวงไปทุกพื้นที่ ซึ่งพี่น้องประชาชนจะมีความรู้สึกเสมือนอยู่ในงานพระราชพิธีฯในส่วนกลาง.
 
ครั้งที่ 152/2560



ที่มา : http://www.thaigov.go.th/news/contents/details/7526