รัฐบาลไทย-ข่าวทำเนียบรัฐบาล-รมว.มท.ติดตามการดำเนินงานอันเกี่ยวเนื่องกับพระราชพิธีถวายพระเพลิงพระบรมศพในส่วนภูมิภาค







                                วันพุธที่ 25 ตุลาคม 2560                              





    292  













   รมว.มท.ติดตามการดำเนินงานอันเกี่ยวเนื่องกับพระราชพิธีถวายพระเพลิงพระบรมศพในส่วนภูมิภาค
 

   พลเอกอนุพงษ์ เผ่าจินดา รัฐมนตรีว่าการกระทรวงมหาดไทย และนายสุธี มากบุญ รัฐมนตรีช่วยว่าการกระทรวงมหาดไทย เป็นประธานการประชุม ผ่านระบบวีดิทัศน์ทางไกล  





        วันนี้ (24 ต.ค. 60) เวลา 14.00 น. ณ ห้องประชุมราชสีห์ (ห้องประชุม 1) ศาลาว่าการกระทรวงมหาดไทย พลเอกอนุพงษ์ เผ่าจินดา รัฐมนตรีว่าการกระทรวงมหาดไทย และนายสุธี มากบุญ รัฐมนตรีช่วยว่าการกระทรวงมหาดไทย เป็นประธานการประชุม ผ่านระบบวีดิทัศน์ทางไกล (Video conference) ไปยังจังหวัดทั่วประเทศ เพื่อซักซ้อมแนวทางการดำเนินงาน และติดตามความคืบหน้าการเตรียมความพร้อมในภารกิจอันเกี่ยวเนื่องงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยมี นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย อธิบดี ผู้ว่าการรัฐวิสาหกิจในสังกัดกระทรวงมหาดไทย ผู้ตรวจราชการกระทรวง และผู้เกี่ยวข้องเข้าร่วมประชุม
     พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า การประชุม VCS ในวันนี้เป็นการประชุมซักซ้อมในเรื่องต่างๆ เกี่ยวกับแนวทางดำเนินงานตามภารกิจอันเกี่ยวเนื่องพระราชพิธีถวายพระเพลิงพระบรมศพฯ ซึ่งขณะนี้ภาพรวมในส่วนภูมิภาค ได้มีการจัดเตรียมความพร้อมเสร็จเรียบร้อยและเป็นไปด้วยดี จากการตรวจเยี่ยมในพื้นที่ที่ผ่านมา และในการปฏิบัติงานมีแนวทางต่างๆ ในการเข้าร่วมพิธี อาทิ การแต่งกายของประชาชน ซึ่งอาจมีข้อซักถามในเรื่องดังกล่าว จึงขอให้ทุกพื้นที่สร้างความเข้าใจ และใช้วิธีการขอความร่วมมือพี่น้องประชาชนเป็นหลัก รวมทั้งกำชับให้จังหวัดและอำเภอ ดูแลความเรียบร้อยในพื้นที่ โดยเฉพาะการอำนวยความสะดวกในการเดินทางให้แก่ประชาชนที่จะเข้ามาร่วมในพิธีฯ 
     สำหรับการเตรียมพร้อมในพิธีถวายดอกไม้จันทน์ของประชาชนในส่วนภูมิภาค รัฐมนตรีว่าการกระทรวงมหาดไทย ได้เน้นย้ำให้หน่วยงานที่เกี่ยวข้อง ดำเนินการดังนี้ 1) การก่อสร้างพระเมรุมาศจำลอง ซุ้มถวายดอกไม้จันทน์ พระจิตกาธาน ในแต่ละพื้นที่ ซึ่งขณะนี้เรียบร้อยเป็นไปด้วยดี และมีความพร้อมในการจัดงานพิธีฯ สำหรับในบางพื้นที่ที่ช่วงนี้มีเหตุการณ์ธรรมชาติที่อาจส่งผลกระทบได้ ขอให้จังหวัดและอำเภอได้ตรวจสอบดูแลพื้นที่ และสถานที่จัดงานอย่างใกล้ชิด เพื่อร่วมกันป้องกันและแก้ไขปัญหาดังกล่าว 2) เรื่องดอกไม้จันทน์ ให้จังหวัดและอำเภอบริหารจัดการตามความเหมาะสม และตามสภาพการใช้งานจริง รวมถึงการกำกับดูแลการเผาดอกไม้จันทน์ฯ ที่ประชาชนได้ถวายในพิธีดังกล่าวในแต่ละพื้นที่ 3) การประชาสัมพันธ์ ขอให้ทุกพื้นที่ สื่อสารสร้างความเข้าใจให้กับพี่น้องประชาชน ตลอดจนเจ้าหน้าที่ผู้ปฏิบัติงาน เกี่ยวกับงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช พร้อมทั้งขอความร่วมมือพี่น้องประชาชนในการเข้าร่วมพิธีฯ ในพื้นที่ 4) การดำเนินการของจิตอาสาเฉพาะกิจฯ ซึ่งมีการแบ่งงานตามประเภทของกิจกรรม ทั้งหมด 8 กิจกรรม โดยขอให้แต่ละพื้นที่ดำเนินการตามแนวทางที่ได้วางไว้ พร้อมทั้งมอบหมายให้เจ้าหน้าที่รับผิดชอบหลักในการกำกับดูแลภารกิจอย่างชัดเจน เพื่อให้การดำเนินงานเป็นไปด้วยความเรียบร้อย 
     จากนั้น นายสุธี มากบุญ รัฐมนตรีช่วยว่าการกระทรวงมหาดไทย ได้เน้นย้ำให้ กอร.พระราชพิธีฯ ในส่วนภูมิภาค ได้ยึดหลักการทำงานและแนวทางปฏิบัติเช่นเดียวกับในส่วนกลาง โดยยึดหลักการ “เรียบร้อย ถูกต้อง งดงาม และสมพระเกียรติ” พร้อมทั้งให้มอบหมายเจ้าหน้าที่รับผิดชอบในการติดต่อประสานการปฏิบัติงานกับส่วนกลาง ตลอดในช่วงงานพระราชพิธีฯ รวมทั้งกำชับให้ทุกพื้นที่ได้จัดเตรียมแผนเผชิญเหตุ เพื่อเตรียมพร้อมรองรับสถานการณ์ฉุกเฉินที่อาจเกิดขึ้น ตลอดจนการดำเนินงานของจิตอาสาฯ เพื่อร้อยใจเป็นหนึ่งเดียวกันทั้งในส่วนของภาคเอกชนและภาคประชาชน เพื่อให้การดำเนินงานเป็นไปอย่างสมพระเกียรติ 
     นอกจากนี้ ในช่วงท้ายของการประชุมฯ ผู้ว่าราชการจังหวัด ยังได้นำเสนอและแลกเปลี่ยนหารือถึงแนวทางการดำเนินงาน และปัญหาต่างๆ ที่เกิดขึ้นในพื้นที่ เพื่อให้การดำเนินงานในส่วนภูมิภาคเป็นไปในแนวทางเดียวกัน
     สุดท้าย รัฐมนตรีว่าการกระทรวงมหาดไทย ได้กล่าวขอบคุณและให้กำลังใจแก่ผู้ว่าราชการจังหวัดและผู้เกี่ยวข้องทุกฝ่ายที่ได้ร่วมกันดำเนินงานในภารกิจอันสำคัญนี้ ด้วยความมุ่งมั่นและตั้งใจ โดยมีการบูรณาการร่วมกับทุกภาคส่วน เพื่อให้การจัดกิจกรรมต่างๆ ในพื้นที่ดำเนินไปอย่างเรียบร้อยและสมพระเกียรติ
  



ที่มา : http://www.thaigov.go.th/news/contents/details/7616