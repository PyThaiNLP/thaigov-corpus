รัฐบาลไทย-ข่าวทำเนียบรัฐบาล-ชี้แจงกรณีนางทองคำ ไกรวาส หญิงชราวัย 82 ปี  นอนเสียชีวิตอยู่ภายในเรือที่จังหวัดพระนครศรีอยุธยา







                                วันจันทร์ที่ 13 พฤศจิกายน 2560                              





    263  













   ชี้แจงกรณีนางทองคำ ไกรวาส หญิงชราวัย 82 ปี  นอนเสียชีวิตอยู่ภายในเรือที่จังหวัดพระนครศรีอยุธยา
 

   ชี้แจงกรณีนางทองคำ ไกรวาส หญิงชราวัย 82 ปี นอนเสียชีวิตอยู่ภายในเรือที่จังหวัดพระนครศรีอยุธยา 





          จากกรณีแฟนเพจ “พลเมืองต่อต้าน Single Gateway เพื่อเสรีภาพและความยุติธรรม” มีการเผยแพร่ภาพนางทองคำ ไกรวาส หญิงชราวัย 82 ปี นอนเสียชีวิตอยู่ภายในเรือ ภายหลังจากมีการพายเรือไปเก็บฟืนที่ลอยมากับน้ำเพื่อนำมาประกอบอาหาร พร้อมระบุว่าสาเหตุเกิดจากบ้านนางทองคำ เป็นพื้นที่รับน้ำในจังหวัดพระนครศรีอยุธยา และต้องใช้ชีวิตอย่างยากลำบาก ขณะที่ผู้ใช้โซเชียลมีเดีย    มีการวิจารณ์รัฐบาลกรณีการจ่ายเงินช่วยเหลือหรือชดเชยความเสียหายให้ครอบครัวละ 3,000 บาท สะท้อนว่าไม่มีความเท่าเทียมและไม่เป็นธรรม เพราะทุกพื้นที่ไม่ว่าจะท่วมมากหรือน้อย ระยะเวลาสั้นหรือยาว ความเดือดไม่ร้อนไม่เท่ากันแต่กลับได้รับเงินช่วยเหลือเท่ากันหมด นอกจากนี้ ยังมีการวิจารณ์รัฐบาลว่าไม่ให้ความสนใจหรือเหลียวแลกลุ่มคนที่ต้องเสียสละเป็นพื้นที่รับน้ำ จนกระทั่งมีการเสียชีวิตของประชาชนเกิดขึ้น
         จากกรณีดังกล่าว นายสุจินต์  ไชยชุมศักดิ์ ผู้ว่าราชการจังหวัดพระนครศรีอยุธยา ได้ให้ข้อเท็จจริง ดังนี้
         1) สาเหตุการเสียชีวิตของ นางทองคำ ไกรวาส ได้รับการยืนยันจาก แพทย์จากสถาบันนิติวิทยาศาสตร์ กระทรวงยุติธรรม โรงพยาบาลธรรมศาสตร์เฉลิมพระเกียรติ ว่าเกิดจากโรคหลอดเลือดแดงใหญ่โป่งพองฉีกขาด จึงไม่สามารถจ่ายเงินช่วยเหลือหรือชดเชยได้ตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2556 และที่แก้ไขเพิ่มเติม (ฉบับที่ 2) พ.ศ. 2559
         2) จังหวัดได้ให้ความช่วยเหลือด้านมนุษยธรรมแก่ผู้เสียชีวิตในเบื้องต้น รวมเป็นเงิน 20,000 บาท ประกอบด้วย กาชาดจังหวัดพระนครศรีอยุธยา จำนวน 5,000 บาท สำนักงานพัฒนาสังคมและความมั่นคงของมนุษย์จังหวัดพระนครศรีอยุธยา จำนวน 2,000 บาท และเงินบริจาคผ่านจังหวัด จำนวน 13,000 บาท
         3) วันนี้ (10 พ.ย. 2560) นายภาณุวัฒน์ สุพิมพานนท์ นายอำเภอบางบาล เป็นผู้แทนวางพวงหรีดและมอบเงินช่วยเหลือดังกล่าวให้แก่ครอบครัวนางทองคำ ไกรวาส ณ วัดโบสถ์ล่าง อำเภอเสนา จังหวัดพระนครศรีอยุธยา
         4) จังหวัดจะได้สำรวจความเสียหายและดูแลให้การสงเคราะห์ครอบครัวของนางทองคำ ไกรวาส เพิ่มเติมต่อไป
         ทั้งนี้ ทางราชการได้ให้ความสำคัญในการดูแลด้านการดำรงชีพ การฟื้นฟูบูรณะทรัพย์สินของประชาชนและสิ่งสาธารณประโยชน์ รวมถึงการดำรงชีวิตของพี่น้องประชาชนที่อยู่ในพื้นที่ประสบอุทกภัย และผู้ได้รับความเสียหายด้วยความรวดเร็ว ทั่วถึง และเป็นธรรม.
 
วันศุกร์ที่ 10 พฤศจิกายน 2560
กองสารนิเทศ สำนักงานปลัดกระทรวงมหาดไทย



ที่มา : http://www.thaigov.go.th/news/contents/details/8000