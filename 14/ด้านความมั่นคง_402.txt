รัฐบาลไทย-ข่าวทำเนียบรัฐบาล-มท.1 เผยลงทะเบียนตลาดประชารัฐ 4 วันแรก ประชาชนลงทะเบียนแล้วกว่า 2.2 หมื่นราย







                                วันอังคารที่ 14 พฤศจิกายน 2560                              





    413  













   มท.1 เผยลงทะเบียนตลาดประชารัฐ 4 วันแรก ประชาชนลงทะเบียนแล้วกว่า 2.2 หมื่นราย
 

   มท.1 เผยลงทะเบียนตลาดประชารัฐ 4 วันแรก ประชาชนลงทะเบียนแล้วกว่า 2.2 หมื่นราย 





วันนี้ (14 พ.ย.60) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่กระทรวงมหาดไทยเปิดรับลงทะเบียนผู้ประกอบการ "ตลาดประชารัฐ" ณ ศูนย์ดำรงธรรมจังหวัด ศูนย์ดำรงธรรมอำเภอทั่วประเทศ และกรุงเทพมหานคร ณ สำนักงานเขต ทุกเขต ตั้งแต่วันที่ 10 พฤศจิกายน 2560 นั้น พบว่า ตลอด 4 วันของการรับลงทะเบียนในภาพรวมเป็นไปด้วยความเรียบร้อย มีพี่น้องเกษตรกร ผู้มีรายได้น้อย และผู้ประกอบการที่ได้รับความเดือดร้อนจากการไม่มีสถานที่ค้าขาย เดินทางเข้าลงทะเบียนตลาดประชารัฐ จำนวน 22,936 ราย  โดยมีประเภทตลาดที่ประชาชนลงทะเบียน 5 ลำดับแรก คือ 1. ตลาดประชารัฐคนไทยยิ้มได้ 13,913 ราย 2. ตลาดประชารัฐท้องถิ่นสุขใจ 10,378 ราย 3. ตลาดประชารัฐของดีจังหวัด 5,296 ราย 4. ตลาดประชารัฐของดีวิถีชุมชน ธ.ก.ส. 3,583 ราย และ 5. ตลาดประชารัฐ ตลาดวัฒนธรรม ถนนสายวัฒนธรรม 2,506 ราย 
          ด้านประเภทของผู้ลงทะเบียน 3 ลำดับแรก ประกอบด้วย 1. เกษตรกร 6,512 ราย 2. กลุ่มพ่อค้า/แม่ค้า 5,851 ราย และ 3. กลุ่มผู้มีรายได้น้อย 4,775 ราย
          ด้านประเภทสินค้า 3 อันดับแรก แบ่งเป็น 1. สินค้าเกษตรอินทรีย์ 6,288 ราย 2. สินค้าเกษตร 5,510 ราย และ 3. เนื้อสัตว์ หมู ไก่ ปลา อาหารทะเล 4,670 ราย
          พื้นที่/จังหวัดที่มีผู้มาลงทะเบียนสูงสุด 3 อันดับแรก 1. กรุงเทพมหานคร 1,662 ราย 2. จังหวัดศรีสะเกษ 1,416 ราย และ 3. จังหวัดนครราชสีมา 1,358 ราย
          ทั้งนี้ กระทรวงมหาดไทย ขอเชิญชวนพี่น้องประชาชน เกษตรกร ผู้มีรายได้น้อย และผู้ได้รับความเดือดร้อนจากการไม่มีสถานที่ค้าขาย สามารถเดินทางไปลงทะเบียนเป็นผู้ประกอบการตลาดประชารัฐได้ที่ศูนย์ดำรงธรรมจังหวัด ศูนย์ดำรงธรรมอำเภอทั่วประเทศ และกรุงเทพมหานครที่สำนักงานเขตทุกเขต ถึงวันที่ 30 พฤศจิกายน 2560 ไม่เว้นวันหยุดราชการ และสามารถดูรายละเอียดเพิ่มเติมทางเว็บไซต์ www.market.moi.go.th.
 
ครั้งที่ 168/2560



ที่มา : http://www.thaigov.go.th/news/contents/details/8074