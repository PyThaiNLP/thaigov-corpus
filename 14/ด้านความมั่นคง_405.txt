รัฐบาลไทย-ข่าวทำเนียบรัฐบาล-มหาดไทยปลื้ม 5 วัน ประชาชนลงทะเบียนตลาดประชารัฐแล้วกว่า 2.9 หมื่นคน







                                วันพุธที่ 15 พฤศจิกายน 2560                              





    361  













   มหาดไทยปลื้ม 5 วัน ประชาชนลงทะเบียนตลาดประชารัฐแล้วกว่า 2.9 หมื่นคน
 

   มหาดไทยปลื้ม 5 วัน ประชาชนลงทะเบียนตลาดประชารัฐแล้วกว่า 2.9 หมื่นคน 





วันนี้ (15 พ.ย. 60) ที่กระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่รัฐบาลได้มอบหมายให้กระทรวงมหาดไทยบูรณาการร่วมกับหน่วยงานที่เกี่ยวข้องดำเนินโครงการตลาดประชารัฐ โดยเปิดรับลงทะเบียนเกษตรกร ผู้มีรายได้ และผู้ได้รับความเดือดร้อนจากการไม่มีสถานที่ค้าขาย เพื่อเป็นผู้ประกอบการตลาดประชารัฐ ที่ศูนย์ดำรงธรรมจังหวัด ศูนย์ดำรงธรรมอำเภอ และสำนักงานเขตทั้ง 50 เขตในกรุงเทพมหานคร ตั้งแต่วันที่ 10 พฤศจิกายน 2560 เป็นต้นมา พบว่า ตลอด 5 วัน ของการดำเนินการรับลงทะเบียนเป็นไปด้วยความเรียบร้อย มีประชาชนให้ความสนใจเดินทางไปลงทะเบียนเป็นผู้ประกอบการตลาดประชารัฐแล้วจำนวนทั้งสิ้น 29,029 ราย โดยตลาดที่ได้รับความสนใจมากที่สุด 3 ลำดับแรก คือ 1. ตลาดประชารัฐคนไทยยิ้มได้ 17,608 ราย 2. ตลาดประชารัฐท้องถิ่นสุขใจ 13,474 ราย และ 3. ตลาดประชารัฐของดีจังหวัด 6,803 ราย
     ด้านประเภทสินค้าที่ประชาชนจะนำมาจำหน่าย 3 ลำดับแรก ได้แก่ 1. สินค้าเกษตร 6,899 ราย 2. อาหารพร้อมรับประทาน ข้าวแกง 6,596 ราย และ 3. ผัก ผลไม้ปลอดภัย 5,134 ราย
     ด้านประเภทของผู้ประกอบการ 3 ลำดับแรก ได้แก่ 1. พ่อค้า/แม่ค้า 13,193 ราย 2. เกษตรกร 6,655 ราย และ 3. กลุ่ม OTOP 3,461 ราย
     สำหรับพื้นที่/จังหวัดที่มีผู้มาลงทะเบียนสูงสุดรวม 5 วัน 3 อันดับ คือ 1. กรุงเทพมหานคร 2,097 ราย 2. จังหวัดศรีสะเกษ 1,778 ราย และ 3. จังหวัดนครราชสีมา 1,656 ราย 
     รัฐมนตรีว่าการกระทรวงมหาดไทย กล่าวเพิ่มเติมว่า กระทรวงมหาดไทยยังเปิดรับลงทะเบียนผู้ประกอบการตลาดประชารัฐไปจนถึงวันที่ 30 พฤศจิกายน 2560 ที่ศูนย์ดำรงธรรมจังหวัด ศูนย์ดำรงธรรมอำเภอ และสำนักงานเขตทั้ง 50 เขตในกรุงเทพมหานคร จึงขอเชิญชวนพี่น้องประชาชน เกษตรกร ผู้มีรายได้น้อย และผู้ได้รับความเดือดร้อนจากการไม่มีสถานที่ค้าขายเดินทางไปลงทะเบียน ซึ่งจะมีเจ้าหน้าที่เป็นพี่เลี้ยงคอยแนะนำและให้คำปรึกษาในการลงทะเบียน ทั้งนี้ กระทรวงมหาดไทย มีกำหนดจะ Kick off ตลาดประชารัฐพร้อมกันทั่วประเทศ ในวันที่ 5 ธันวาคม 2560 โดยส่วนกลางจะจัดที่ ตลาดคลองผดุงกรุงเกษม ทำเนียบรัฐบาล



ที่มา : http://www.thaigov.go.th/news/contents/details/8096