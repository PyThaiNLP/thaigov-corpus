รัฐบาลไทย-ข่าวทำเนียบรัฐบาล-ความมั่นคงของประเทศ เชื่อมโยงผลกระทบใกล้ตัว ที่จำเป็นต้องตระหนักรู้และการมีส่วนร่วมของประชาชนมากขึ้น







                                วันจันทร์ที่ 24 เมษายน 2560                              





    270  













   ความมั่นคงของประเทศ เชื่อมโยงผลกระทบใกล้ตัว ที่จำเป็นต้องตระหนักรู้และการมีส่วนร่วมของประชาชนมากขึ้น
 

   ความมั่นคงของประเทศ เชื่อมโยงผลกระทบใกล้ตัว ที่จำเป็นต้องตระหนักรู้และการมีส่วนร่วมของประชาชนมากขึ้น 





   พล.อ.ประวิตร วงษ์สุวรรณ รองนรม.และรมว.กห. กล่าวถึงสถานการณ์ความมั่นคงของประเทศภาพรวม ในที่ประชุมสภากลาโหม ณ ศาลาว่าการกลาโหมโดยสรุปว่า 
 
ความมั่นคงของประเทศปัจจุบันมีความสำคัญยิ่ง และมีความเชื่อมโยงกับทุกมิติของสังคม ทั้งในและต่างประเทศ  ซึ่งหากบ้านเมืองไม่มีความมั่นคงและความสงบเรียบร้อย กลไกต่างๆของประเทศก็เดินหน้าต่อไม่ได้ จึงจำเป็นต้องร่วมกันสร้างการตระหนักรู้ ความเข้าใจและการมีส่วนร่วมของประชาชนในงานความมั่นคงมากขึ้น
 
 ความขัดแย้งทางการเมืองและความเหลื่อมล้ำทางสังคมที่ผ่านมา  รัฐบาลพยายามทำทุกเรื่องที่ทำได้ เพื่อลดความเหลื่อมล้ำของสังคม มุ่งเน้นให้สังคมเกิดความสงบเรียบร้อย  โดย 2 - 3 ปีที่ผ่านมา รัฐบาลพยายามวางรากฐานประเทศและสามารถขับเคลื่อนบริหารบ้านเมืองไปได้มาก เพราะประเทศมีความสงบเรียบร้อย 
 
ซึ่งการมีความสงบเรียบร้อยได้ ต้องมีการบังคับใช้กฎหมายอย่างเท่าเทียม เพื่อให้สังคมและประชาชนส่วนใหญ่สามารถทำมาหากินได้อย่างปกติสุข
 
ประเทศเรามีความขัดแย้งมาตลอด 10 ปีที่ผ่านมา ความปรองดองกันของคนในชาติ จึงมีความสำคัญยิ่ง  เพราะจะช่วยเสริมสร้างสภาพแวดล้อมให้การเดินหน้าปฏิรูปประเทศเป็นไปตามยุทธศาสตร์ชาติที่กำหนดร่วมกันได้ โดยการเตรียมการสร้างความสามัคคีปรองดองมีความก้าวหน้าไปมาก จากการตอบรับและการมีส่วนร่วมของประชาชนทุกภาคส่วน
 
 วันนี้ จำเป็นที่เราต้องเปิดใจกว้าง รับฟังกันรอบด้าน ร่วมทบทวน เรียนรู้และทำความเข้าใจด้วยเหตุผล ที่ต้องยึดประโยชน์ส่วนรวมและประเทศชาติ ไปพร้อมๆกัน
 
ร่วมกันเดินหน้าสู่กระบวนการปรองดองที่มีประชาชนทุกคนเป็นเจ้าของ เพื่อประกาศเจตนารมณ์ของประชาชนและการกำหนดกรอบอนาคตการอยู่ร่วมกันอย่างสงบและสันติสุข ซึ่งคือผลจากเป้าหมายปรองดองที่เป็นความหวังร่วมกันของทุกคนในชาติ
 
สำหรับการจัดหาอาวุธยุทโธปกรณ์ รัฐบาลพิจารณาถึงความจำเป็นและความเหมาะสม โดยไม่จำกัดเฉพาะประเทศใด แต่ต้องครอบคลุมผลประโยชน์ที่ได้รับ ทั้งระบบอาวุธ การซ่อมบำรุง การพัฒนาบุคลากร รวมทั้งในราคาที่สมเหตุผล โดยต้องเป็นไปตามแผนงานและความต้องการที่แท้จริงของแต่ละเหล่าทัพ และสอดคล้องกับสภาพแวดล้อมความมั่นคงในอนาคต โดยเฉพาะอาวุธทางยุทธศาสตร์ ที่ปัจจุบันทุกประเทศรอบบ้านในอาเซียนมีและใช้งาน เพื่อรักษาผลประโยชน์ทางทะเลและใช้เป็นพลังอำนาจทางทหารในการต่อรอง. เพื่อผลประโยชน์ชาติในภาพรวม 



ที่มา : http://www.thaigov.go.th/news/contents/details/3248