รัฐบาลไทย-ข่าวทำเนียบรัฐบาล-มหาดไทยเผยลงทะเบียนผู้ค้าตลาดประชารัฐคึกคัก ยอดรวมลงทะเบียนกว่า 6.2 หมื่นคน เชิญชวนพี่น้องประชาชนผู้มีรายได้น้อยลงทะเบียนในช่วง 8 วันสุดท้าย







                                วันศุกร์ที่ 24 พฤศจิกายน 2560                              





    447  













   มหาดไทยเผยลงทะเบียนผู้ค้าตลาดประชารัฐคึกคัก ยอดรวมลงทะเบียนกว่า 6.2 หมื่นคน เชิญชวนพี่น้องประชาชนผู้มีรายได้น้อยลงทะเบียนในช่วง 8 วันสุดท้าย
 

   มหาดไทยเผยลงทะเบียนผู้ค้าตลาดประชารัฐคึกคัก ยอดรวมลงทะเบียนกว่า 6.2 หมื่นคน เชิญชวนพี่น้องประชาชนผู้มีรายได้น้อยลงทะเบียนในช่วง 8 วันสุดท้าย 





             วันนี้ (23 พ.ย.60) นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทยได้บูรณาการร่วมกับหน่วยงานที่เกี่ยวข้อง เปิดรับลงทะเบียนผู้ประกอบการโครงการตลาดประชารัฐ รวม 9 ประเภท ณ ศูนย์ดำรงธรรมจังหวัด ศูนย์ดำรงธรรมอำเภอ และสำนักงานเขตทั้ง 50 เขตในกรุงเทพมหานคร เพื่อเปิดโอกาสให้พี่น้องประชาชน เกษตรกร พ่อค้า แม่ค้า ผู้มีรายได้น้อย และผู้ได้รับความเดือดร้อนจากการไม่มีสถานที่ค้าขาย ได้ลงทะเบียนจับจองพื้นที่ตลาดประชารัฐ อันเป็นการสร้างโอกาส สร้างอาชีพ สร้างรายได้ให้แก่ประชาชน โดยเปิดรับลงทะเบียนตั้งแต่วันที่ 10 พฤศจิกายน 2560 เป็นต้นมา พบว่าตลอด 13 วันที่ผ่านมา (10-22 พ.ย.60) มีพี่น้องประชาชนให้ความสนใจอย่างต่อเนื่อง และเดินทางมาลงทะเบียนกันอย่างคับคั่งเป็นจำนวนมาก โดยมียอดสะสมของผู้ลงทะเบียนทั้งสิ้น 62,730 ราย ซึ่งตลาดที่ได้รับความนิยมสูงสุด 3 ลำดับแรก คือ 1. ตลาดประชารัฐคนไทยยิ้มได้ 38,680 ราย 2. ตลาดประชารัฐท้องถิ่นสุขใจ 31,585 ราย และ 3. ตลาดประชารัฐของดีจังหวัด 14,692 ราย
         ด้านของประเภทสินค้าที่ประชาชนประสงค์จะนำมาจำหน่าย 3 ลำดับแรก ได้แก่ 1. สินค้าเกษตร 14,735 ราย 2. อาหารพร้อมรับประทาน ข้าวแกง 14,617 ราย และ 3. ผัก ผลไม้ปลอดภัย 12,085 ราย
         ในส่วนของประเภทผู้ประกอบการ ได้แก่ 1. พ่อค้า/แม่ค้า 30,278 ราย 2. เกษตรกร 14,730 ราย และ 3. ผู้มีรายได้น้อย 6,859 ราย
        สำหรับพื้นที่/จังหวัดที่มีผู้มาลงทะเบียนสูงสุด คือ 1. กรุงเทพมหานคร 4,392 ราย 2. จังหวัดศรีสะเกษ 3,369 ราย  3. จังหวัดนครราชสีมา 3,160 ราย 4. จังหวัดสกลนคร 2,084 ราย และ 5. จังหวัดบุรีรัมย์ 1,583 ราย
        นายนิสิตฯ กล่าวเพิ่มเติมว่า ขณะนี้เหลือเวลาการรับลงทะเบียนอีก 8 วัน ทั้งนี้ พี่น้องประชาชน เกษตรกร พ่อค้า แม่ค้า ผู้มีรายได้น้อย และผู้ที่ได้รับความเดือดร้อนจากการไม่มีสถานที่ค้าขาย สามารถนำบัตรประจำตัวประชาชน หรือบัตรที่มีเลขประจำตัวประชาชน 13 หลักที่ทางราชการออกให้ เดินทางไปลงทะเบียนเป็นผู้ประกอบการตลาดประชารัฐได้ถึงวันที่ 30 พฤศจิกายน 2560 นี้ ที่ศูนย์ดำรงธรรมจังหวัด ศูนย์ดำรงธรรมอำเภอ ทั่วประเทศ และสำนักงานเขตทั้ง 50 เขตในกรุงเทพมหานคร

ครั้งที่ 179/2560
กลุ่มงานเผยแพร่การประชาสัมพันธ์ กองสารนิเทศ สป.มท. 



ที่มา : http://www.thaigov.go.th/news/contents/details/8328