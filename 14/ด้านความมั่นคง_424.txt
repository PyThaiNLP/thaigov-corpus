รัฐบาลไทย-ข่าวทำเนียบรัฐบาล-รมว.มท. เป็นประธานมอบประกาศนียบัตร เข็มวิทยฐานะและโล่รางวัลเรียนดีแก่ผู้สำเร็จการอบรม หลักสูตรนักปกครองระดับสูง (นปส.) รุ่นที่ 68 และ 69







                                วันศุกร์ที่ 24 พฤศจิกายน 2560                              





    203  













   รมว.มท. เป็นประธานมอบประกาศนียบัตร เข็มวิทยฐานะและโล่รางวัลเรียนดีแก่ผู้สำเร็จการอบรม หลักสูตรนักปกครองระดับสูง (นปส.) รุ่นที่ 68 และ 69
 

   รมว.มท. เป็นประธานมอบประกาศนียบัตร เข็มวิทยฐานะและโล่รางวัลเรียนดีแก่ผู้สำเร็จการอบรม
หลักสูตรนักปกครองระดับสูง (นปส.) รุ่นที่ 68 และ 69 





   วันนี้ (24 พ.ย. 60) เวลา 10.00 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีมอบประกาศนียบัตร เข็มวิทยฐานะ และโล่รางวัลเรียนดีให้แก่ผู้สำเร็จการศึกษาหลักสูตรนักปกครองระดับสูง (นปส.) รุ่นที่ 68 และรุ่นที่ 69 ประจำปี 2560 โดยมี นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย และผู้บริหารระดับสูงของกระทรวงมหาดไทย ให้เกียรติเข้าร่วมพิธี
          โอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้กล่าวให้โอวาทกับผู้สำเร็จการศึกษาว่า “ขอแสดงความยินดีกับผู้สำเร็จการศึกษาหลักสูตรนักปกครองระดับสูงทั้ง 2 รุ่น ซึ่งผ่านการทดสอบในเบื้องต้นเป็นที่เรียบร้อยแล้ว และที่กล่าวว่าการทดสอบในเบื้องต้นนั้น เพราะบททดสอบที่แท้จริงเป็นการทดสอบว่าท่านจะสามารถนำความรู้ที่ได้รับจากการศึกษาอบรม ไปประยุกต์ใช้สำหรับการทำงานที่อำเภอ จังหวัด หรือหน่วยงานของท่านได้อย่างไร และการเข้ารับการศึกษาอบรมในครั้งนี้ ผู้บังคับบัญชา เพื่อนร่วมงาน ผู้ใต้บังคับบัญชา หรือผู้ที่เกี่ยวข้อง รวมถึงพี่น้องประชาชน ย่อมคาดหวังในตัวท่านทั้งหลายว่าจะสามารถนำแนวคิดหรือวิทยาการใหม่ๆ กลับไปใช้ในการปฏิบัติหน้าที่ในราชการ ดังนั้น เมื่อท่านกลับไปแล้วขอให้นำความรู้ที่ได้รับไปช่วยเหลือสนับสนุนผู้บังคับบัญชา ผู้ว่าราชการจังหวัด หรืออธิบดีในการบริหางานราชการ และขอให้ทุกท่านพึงระลึกเสมอว่า ท่านจะต้องเป็นผู้นำการเปลี่ยนแปลง เป็นผู้นำที่จะนำความรู้ต่างๆ ที่ได้เรียนรู้ ไปพัฒนาและขยายผลแก่เพื่อนร่วมงาน ผู้ใต้บังคับบัญชา และขอให้ท่านเป็นผู้นำที่ดีและเก่ง สามารถบำบัดทุกข์ บำรุงสุขให้แก่ประชาชนและสังคมโดยส่วนรวมได้อย่างมีประสิทธิภาพ ขอพระบารมีแห่งสมเด็จพระเจ้าอยู่หัว โปรดอำนวยพรให้ผู้สำเร็จการศึกษาอบรมทุกท่านมีกำลังกาย กำลังใจ และกำลังสติปัญญา ที่จะร่วมกันสร้างสรรค์พัฒนาประเทศชาติ อันเป็นที่รักยิ่งของพวกเราให้เจริญรุดหน้ายิ่งๆ ขึ้นไป”
          สำหรับผู้สำเร็จการศึกษาอบรมในครั้งนี้มีจำนวนทั้งสิ้น 198 คน ประกอบด้วย หลักสูตรนักปกครองระดับสูง (นปส.) รุ่นที่ 68 จำนวน 97 คน เข้ารับการอบรมระหว่างวันที่ 9 มกราคม – 28 เมษายน 2560 และรุ่นที่ 69 จำนวน 101 คน เข้ารับการอบรมระหว่างวันที่ 15 พฤษภาคม – 25 สิงหาคม 2560 ใช้เวลาศึกษาอบรมรุ่นละ 15 สัปดาห์ ณ วิทยาลัยมหาดไทย อำเภอบางละมุง จังหวัดชลบุรี ดำเนินการโดยสถาบันดำรงราชานุภาพ สำนักงานปลัดกระทรวงมหาดไทย เป็นหลักสูตรพัฒนาสมรรถนะการบริหารงานของผู้บริหารให้เป็นผู้นำที่มีวิสัยทัศน์ มีสมรรถนะด้านการบริหารจัดการที่ดี มีคุณธรรมและจริยธรรม มีความมุ่งมั่นในการปฏิบัติราชการ โดยยึดหลักการบริหารราชการภาครัฐแนวใหม่ และการบริหารกิจการบ้านเมืองที่ดี ทำให้ผู้เข้ารับการอบรม สามารถนำความรู้และวิทยาการใหม่ๆ ที่ได้ไปประยุกต์ใช้ในการพัฒนางานของหน่วยงาน เพื่อประโยชน์สุขแก่พี่น้องประชาชน และประเทศชาติต่อไป.

ครั้งที่ 180 / 2560
กองสารนิเทศ สำนักงานปลัดกระทรวงมหาดไทย
โทร. 0-22224131-2  
  



ที่มา : http://www.thaigov.go.th/news/contents/details/8340