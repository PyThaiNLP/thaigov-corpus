รัฐบาลไทย-ข่าวทำเนียบรัฐบาล-ย้ำ! บอร์ดค่าจ้างขั้นต่ำยังไม่เคาะ  ไตรภาคีมั่นใจเกณฑ์พิจารณาทุกปัจจัยรอบคอบ







                                วันจันทร์ที่ 27 พฤศจิกายน 2560                              





    316  





      พิมพ์    
     
    
















   ย้ำ! บอร์ดค่าจ้างขั้นต่ำยังไม่เคาะ  ไตรภาคีมั่นใจเกณฑ์พิจารณาทุกปัจจัยรอบคอบ
 

   “จรินทร์” ปลัดแรงงาน ย้ำชัด กระบวนการพิจารณาปรับค่าจ้างขั้นต่ำ ปี 61 ยังไม่ได้ข้อสรุป
สุดท้าย ขณะนี้อยู่ระหว่างการพิจารณาของคณะอนุกรรมการวิชาการและกลั่นกรอง ใช้เกณฑ์พิจารณาบนพื้นฐานปัจจัยเศรษฐกิจรอบด้าน นำข้อมูลผู้ทรงคุณวุฒิมาประกอบการพิจารณารอบคอบ 





          “จรินทร์” ปลัดแรงงาน ย้ำชัด กระบวนการพิจารณาปรับค่าจ้างขั้นต่ำ ปี 61 ยังไม่ได้ข้อสรุปสุดท้าย ขณะนี้อยู่ระหว่างการพิจารณาของคณะอนุกรรมการวิชาการและกลั่นกรอง ใช้เกณฑ์พิจารณาบนพื้นฐานปัจจัยเศรษฐกิจรอบด้าน นำข้อมูลผู้ทรงคุณวุฒิมาประกอบการพิจารณาอย่างรอบคอบ 
          นายจรินทร์ จักกะพาก ปลัดกระทรวงแรงงาน เปิดเผยถึงหลักเกณฑ์การพิจารณาการปรับค่าจ้าง
ขั้นต่ำในปี 2561 ว่า ขณะนี้กระบวนการพิจารณายังไม่ได้ข้อสรุปสุดท้ายว่ามีการปรับอัตราค่าจ้างขั้นต่ำออกมาเป็นเท่าไหร่ อย่างไร ซึ่งยังอยู่ในขั้นตอนการพิจารณาของของคณะอนุกรรมการวิชาการและกลั่นกรองที่จะต้องพิจารณาประกอบหลักเกณฑ์ต่างๆ โดยได้กำหนดแนวทางการใช้สูตรคำนวณที่มีการเพิ่มเติมตัวชี้วัดจากปัจจัยทางเศรษฐกิจให้ครอบคลุมมากยิ่งขึ้น ทั้งนี้ ปัจจัยที่เกี่ยวข้อง อาทิ ข้อเท็จจริงเกี่ยวกับอัตราค่าจ้างที่ลูกจ้างได้รับในปัจจุบัน ดัชนีชี้วัดค่าครองชีพ อัตราค่าเฉลี่ยเงินเฟ้อ มาตรฐานค่าเฉลี่ยค่าครองชีพ ต้นทุนการผลิตราคาสินค้าและบริการ ความสามารถในการประกอบธุรกิจ ผลิตภาพแรงงาน ผลิตภัณฑ์มวลรวมของประเทศ หรือ (จีดีพี) รวมทั้งคำนึงถึงสภาพเศรษฐกิจและสังคมในปัจจุบัน
          ปลัดกระทรวงแรงงาน ยังกล่าวต่อว่า การพิจารณาการปรับอัตราค่าจ้างขั้นต่ำในแต่ละครั้งจะมีคณะกรรมการค่าจ้าง เป็นระบบไตรภาคี มีผู้แทนทั้งฝ่ายลูกจ้าง นายจ้าง และภาครัฐ ฝ่ายละ ๕ คน โดยมีผู้ทรงคุณวุฒิด้านต่างๆ จากหลายหน่วยงาน อาทิ สำนักงานคณะกรรมการการพัฒนาเศรษฐกิจและสังคมแห่งชาติ (สศช.) ธนาคารแห่งประเทศไทย และกระทรวงพาณิชย์ เป็นต้น ที่จะให้ข้อมูลต่อคณะกรรมการเพื่อประกอบการพิจารณาอัตราค่าจ้างตามหลักการดังกล่าวอีกด้วย
          “ค่าจ้างขั้นต่ำเป็นเครื่องมือในการปกป้องแรงงานแรกเข้าสู่ตลาดแรงงาน เพื่อมิให้แรงงานแรกเข้าทำงานถูกปฏิบัติจากนายจ้างอย่างไม่เป็นธรรม หรือจ่ายค่าจ้างที่ต่ำจากที่ควรจะเป็น แต่หากแรงงานได้พัฒนายกระดับฝีมือของตนเองให้มีมาตรฐาน เพื่อเพิ่มศักยภาพและผลิตภาพของงานได้อย่างมีประสิทธิภาพ ก็จะได้รับค่าจ้างตามมาตรฐานฝีมือแรงงานที่สูงกว่าค่าจ้างขั้นต่ำ ซึ่งขณะนี้ประกาศใช้แล้ว 67 สาขาอาชีพและอยู่ระหว่างรอประกาศอีก 16 สาขาอาชีพ ทั้งนี้ การที่จะเข้าสู่ประเทศไทย 4.0 ทุกฝ่ายควรจะให้ความสำคัญกับศักยภาพแรงงานเป็นลำดับแรก” ปลัดกระทรวงแรงงาน กล่าวในท้ายสุด
-----------------------------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ชนินทร เพ็ชรทับ – ข่าว/
27 พฤศจิกายน 2560



ที่มา : http://www.thaigov.go.th/news/contents/details/8389