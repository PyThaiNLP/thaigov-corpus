รัฐบาลไทย-ข่าวทำเนียบรัฐบาล-‘บิ๊กอู๋’ ตั้ง ‘Working Group’ ศึกษาข้อเสนอ 12 ประเด็น จาก กกร. วางอนาคตแรงงานไทย ก้าวสู่ไทยแลนด์ 4.0 







                                วันพุธที่ 13 ธันวาคม 2560                              





    328  





      พิมพ์    
     
    
















   ‘บิ๊กอู๋’ ตั้ง ‘Working Group’ ศึกษาข้อเสนอ 12 ประเด็น จาก กกร. วางอนาคตแรงงานไทย ก้าวสู่ไทยแลนด์ 4.0 
 

   รมว.แรงงาน ตั้ง Working Group ศึกษาข้อเสนอ 12 ประเด็นจาก กกร. วางอนาคตของแรงงานไทย เพื่อสอดรับกับโครงการระเบียงเขตเศรษฐกิจภาคตะวันออกก้าวสู่ไทยแลนด์ 4.0 





                        พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน ให้สัมภาษณ์ภายหลังเป็นประธานการประชุมเพื่อรับฟังความคิดเห็นจากคณะกรรมการร่วมภาคเอกชน (กกร.) 3 สถาบัน ประกอบด้วย สภาหอการค้าแห่งประเทศไทย สภาอุตสาหกรรมแห่งประเทศไทย และสมาคมธนาคารไทย ณ ห้องประชุมเทียน อัชกุล ชั้น 10 กรมการจัดหางาน โดยกล่าวว่า “คณะกรรมการร่วมภาคเอกชน (กกร.) 3 สถาบัน ได้ให้ข้อเสนอมาตรการที่เกี่ยวข้องกับกระทรวงแรงงาน 6 กลุ่ม รวม 12 ประเด็น ได้แก่ 1) แนวทางการใช้ประโยชน์จากกลุ่มประชากรที่มีศักยภาพในตลาดแรงงานเพื่อลดปัญหาการขาดแคลนแรงงานของประเทศ โดยเน้นการส่งเสริมการจ้างงานในกลุ่มประชากรที่มีศักยภาพมาใช้ในตลาดแรงงาน 2) ความต้องการแรงงานและพัฒนาประสิทธิภาพ มาตรฐานฝีมือ โดยกำหนดให้มีการจัดทำฐานข้อมูลอุปสงค์ อุปทานของแรงงาน (Database of Demand and Supply) เพื่อแก้ไขปัญหาการขาดแคลนแรงงานของประเทศไทย 3) นโยบายอำนวยความสะดวกคนเข้าเมือง เพื่อเตรียมความพร้อมประเทศไทยก้าวสู่ไทยแลนด์ 4.0 เพื่อกำหนดความชัดเจนของนิยามเกี่ยวกับกิจกรรมที่ไม่เข้าข่ายเป็นการทำงานตามประกาศกรมการจัดหางาน และรับทราบความคืบหน้าการพิจารณาอนุญาตอาชีพที่วงวนสำหรับคนไทยให้แรงงานต่างด้าวทำได้     4) การปรับปรุงกฎหมายและกฎระเบียบที่เกี่ยวข้อง อาทิ การผลักดันให้คนประจำเรือไทยที่ทำงานเดินเรือในต่างประเทศได้รับความคุ้มครองด้านประกันสังคม ความคืบหน้าร่าง พ.ร.บ.คุ้มครองแรงงาน (ฉบับที่...)  พ.ศ. ... พ.ร.ก.การบริหารจัดการการทำงานของคนต่างด้าว พ.ศ.2560 ร่าง พ.ร.บ.แรงงานสัมพันธ์ พ.ศ. ... และการถอดถอนรายชื่อสินค้าไทยออกจาก TVPRA List นอกจากนี้ ยังได้หารือถึง 5) แนวทางการส่งเสริมคุณภาพชีวิตคนพิการ   เพื่อบูรณาการการทำงานของศูนย์ฟื้นฟูสมรรถภาพคนงานของสำนักงานประกันสังคมให้มีความเข้มแข็งขึ้น และ   6) ประเด็นอื่นๆ ที่น่าสนใจ คือ การปรับอัตราค่าจ้างขั้นต่ำ และแนวทางการส่งเสริมการใช้แรงงานที่ดีในสถานประกอบกิจการ (Good Labour Pratices : GLP)”
                   “กระทรวงแรงงาน จะตั้งคณะทำงาน หรือ Working Group ร่วมกันศึกษาใน 12 ประเด็นดังกล่าว รวมถึงการวางอนาคตของแรงงานไทย เพื่อสอดรับกับโครงการระเบียงเขตเศรษฐกิจภาคตะวันออก (EEC : Eastern Economic Corridor) และก้าวสู่ไทยแลนด์ 4.0 ต่อไป” พล.ต.อ.อดุลย์ฯ กล่าวในท้ายที่สุด      
 
+++++++++++++++++++
 

กองเผยแพร่และประชาสัมพันธ์
ปริยรณ พรหมสาขา ณ สกลนคร ข่าว
สมภพ ศีลบุตร ภาพ
13 ธันวาคม 2560



ที่มา : http://www.thaigov.go.th/news/contents/details/8739