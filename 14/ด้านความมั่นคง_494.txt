รัฐบาลไทย-ข่าวทำเนียบรัฐบาล-มหาดไทยเผยผลสำเร็จการดำเนินโครงการตลาดประชารัฐ กระตุ้นเศรษฐกิจฐานรากทั้งประเทศแล้วกว่า 114 ล้านบาท







                                วันอังคารที่ 19 ธันวาคม 2560                              





    198  













   มหาดไทยเผยผลสำเร็จการดำเนินโครงการตลาดประชารัฐ กระตุ้นเศรษฐกิจฐานรากทั้งประเทศแล้วกว่า 114 ล้านบาท
 

   มหาดไทยเผยผลสำเร็จการดำเนินโครงการตลาดประชารัฐ กระตุ้นเศรษฐกิจฐานรากทั้งประเทศแล้วกว่า 114 ล้านบาท
 





วันนี้ (19 ธ.ค.60) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่รัฐบาลได้มอบหมายให้กระทรวงมหาดไทยเป็นหน่วยงานหลักบูรณาการร่วมกับหน่วยงานที่เกี่ยวข้อง รับลงทะเบียนผู้ค้าตลาดประชารัฐผ่านศูนย์ดำรงธรรม และได้ดำเนินการ Kick Off โครงการตลาดประชารัฐ ทั้งในส่วนกลาง และส่วนภูมิภาค เมื่อวันที่ 5 ธันวาคม 2560 ซึ่งถือเป็นการเริ่มต้นเปิดตลาดประชารัฐในทุกจังหวัดและทุกอำเภอพร้อมกันทั่วประเทศในวันดังกล่าวนั้น
          ในส่วนของการจัดงาน “ตลาดประชารัฐ สร้างโอกาส สร้างอาชีพ สร้างรายได้” ระหว่างวันที่ 5 – 7 ธันวาคม 2560 ณ ตลาดคลองผดุงกรุงเกษม ข้างทำเนียบรัฐบาล มีผู้ประกอบการจำหน่ายสินค้า จำนวน 180 ร้านค้า มีผู้เข้าชมงาน จำนวน 21,927 ราย มียอดขาย รวม 8,683,822 บาท
          สำหรับภาพรวมการเปิดตลาดประชารัฐใน 77 จังหวัดและ 878 อำเภอทั่วประเทศ มีผู้ประกอบการจำหน่ายสินค้า จำนวน 47,677 ร้านค้า มีผู้เข้าชมงาน จำนวน 556,427 ราย และมียอดขาย รวมทั้งสิ้น 68,524,969 บาท สรุปภาพรวมการเปิดตลาดประชารัฐทั้งในส่วนกลางและส่วนภูมิภาคทั่วประเทศ ทำให้เกิดการกระตุ้นเศรษฐกิจฐานรากกว่า 77 ล้านบาท 
          ด้านการจัดสรรพื้นที่จำหน่ายสินค้าจำแนกตามภูมิภาค 6 ภาค มีผลการจัดสรรพื้นที่ ประกอบด้วย 1) ภาคเหนือ ผู้ลงทะเบียน 21,997 ราย จัดสรร 14,226 ราย คิดเป็นร้อยละ 64.67 2) ภาคตะวันออกเฉียงเหนือ ผู้ลงทะเบียน 47,175 ราย จัดสรร 33,076 ราย คิดเป็นร้อยละ 70.11 3) ภาคกลาง ผู้ลงทะเบียน 24,639 ราย จัดสรร 7,094 ราย คิดเป็นร้อยละ 28.79 4) ภาคตะวันออก ผู้ลงทะเบียน 7,932 ราย จัดสรร 4,618 ราย คิดเป็นร้อยละ 58.22 5) ภาคใต้ ผู้ลงทะเบียน 14,156 ราย จัดสรร 7,651 ราย คิดเป็นร้อยละ 54.05 และ 6) ภาคใต้ชายแดน ผู้ลงทะเบียน 4,377 ราย จัดสรร 2,111 ราย คิดเป็นร้อยละ 48.23 รวมจำนวนผู้ลงทะเบียนทั้งสิ้น 120,450 ราย โดยจำแนกเป็น กลุ่มผู้ประกอบการ ระดับ A และ B ซึ่งเป็นผู้ประกอบการที่มีประสบการณ์การค้าขาย ลงทะเบียนจำนวน 80,304 ราย สามารถจัดสรรพื้นที่แล้ว 72,125 ราย คิดเป็นร้อยละ 89.59 ของผู้ที่สามารถจำหน่ายสินค้าได้ ทำให้กระตุ้นเศรษฐกิจฐานรากทั้งประเทศ 114 ล้านบาท
     พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวเพิ่มเติมว่า การดำเนินโครงการตลาดประชารัฐในระยะต่อไป กระทรวงมหาดไทยได้จัดทำแผนการดำเนินการนำเสนอคณะรัฐมนตรี ในวันนี้ (19 ธ.ค.60) 5 แนวทาง ประกอบด้วย 1) ติดตามประเมินผลการค้าขายและการสร้างรายได้อย่างยั่งยืนของผู้ประกอบการรายใหม่ 2) การยกระดับตลาดประชารัฐสู่มาตรฐานตลาดสะอาด ตลาดปลอดภัย และไม่ใช้ภาชนะที่ทำจากโฟม (No Foam) 3) กำหนดให้มีผู้บริหารจัดการตลาดประชารัฐ (Chief Marketing Officer-CMO) นำพาตลาดประชารัฐไปสู่ความสำเร็จที่ยั่งยืน 4) อบรมผู้ประกอบการรายใหม่ที่ยังไม่มีประสบการณ์การค้าขาย (ระดับ C) จำนวน 33,667 ราย ให้มีความรู้ความสามารถในการค้าขาย เพื่อก้าวเป็นผู้ประกอบการรายใหม่ และ 5) การพัฒนาตลาดประชารัฐที่มีศักยภาพเชื่อมโยงสู่ตลาดประชารัฐ ตลาดท่องเที่ยววิถีไทย รวมทั้งส่งเสริมกลยุทธ์ด้านการประชาสัมพันธ์ เพื่อต่อยอดและส่งเสริมด้านการตลาดของ “ตลาดประชารัฐ” ให้เกิดความยั่งยืนต่อไป.
 
ครั้งที่ 196/2560
กองสารนิเทศ สำนักงานปลัดกระทรวงมหาดไทย



ที่มา : http://www.thaigov.go.th/news/contents/details/8860