รัฐบาลไทย-ข่าวทำเนียบรัฐบาล-ทส. จัดโครงการวิ่งเพื่อผู้พิทักษ์ป่า (Run for Rangers) ครั้งที่ 2 ณ อุทยานแห่งชาติเขาใหญ่







                                วันอังคารที่ 26 ธันวาคม 2560                              





    133  





      พิมพ์    
     
    
















   ทส. จัดโครงการวิ่งเพื่อผู้พิทักษ์ป่า (Run for Rangers) ครั้งที่ 2 ณ อุทยานแห่งชาติเขาใหญ่
 

   ทส. จัดโครงการวิ่งเพื่อผู้พิทักษ์ป่า (Run for Rangers) ครั้งที่ 2 ณ อุทยานแห่งชาติเขาใหญ่ 





   เมื่อวันที่ 24 ธ.ค.60 พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดโครงการวิ่งเพื่อผู้พิทักษ์ป่า (Run for Rangers) ครั้งที่ 2 โดยมี นายธัญญา  เนติธรรมกุล อธิบดีกรมอุทยานแห่งชาติ สัตว์ป่า และพันธุ์พืช นายทรงธรรม สุขสว่าง ผู้อำนวยการสำนักอุทยานแห่งชาติ นายฐากร ล้อมศตพร ผู้อำนวยการสำนักบริหารพื้นที่อนุรักษ์ที่ 7 (นครราชสีมา) นายวิรัช จตุพนาพร ผู้อำนวยการสำนักบริหารพื้นที่อนุรักษ์ที่ 1 (ปราจีนบุรี) นายครรชิต ศรีนพวรรณ หัวหน้าอุทยานแห่งชาติเขาใหญ่ เข้าร่วมงานด้วย ณ อุทยานแห่งชาติเขาใหญ่ จังหวัดนครราชสีมา
 
          พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวว่าเจ้าหน้าที่พิทักษ์ป่าเป็นบุคคลสำคัญที่มีหน้าที่ปกป้องเฝ้าระวังผืนป่าของประเทศไทย ทำงานเสี่ยงอันตรายปฏิบัติงานออกตรวจลาดตระเวนตามป่าอนุรักษ์ ที่ปัจจุบันถูกคุกคามจากกลุ่มผู้หาผลประโยชน์จากทรัพยากรธรรมชาติ เช่น การลักลอบตัดไม้พะยูง การล่าสัตว์ป่า การบุกรุกพื้นที่ป่าอนุรักษ์มากขึ้น การดูแลรักษาผืนป่าจึงมีความสำคัญอย่างยิ่ง ทั้งนี้กรมอุทยานแห่งชาติฯในฐานะหน่วยงานที่ทำหน้าที่ในการอนุรักษ์คุ้มครองและฟื้นฟูทรัพยากรป่าไม้และทรัพยากรสัตว์ป่า ได้ให้ความสำคัญกับเจ้าหน้าที่พิทักษ์ป่าได้ให้การช่วยเหลือในด้านต่างๆ เช่น ด้านสวัสดิการ การสนับสนุนด้านยุทโธปกรณ์ในการปฏิบัติหน้าที่ และการจัดฝึกอบรมเสริมสร้างสมรรถนะแก่เจ้าหน้าที่พิทักษ์ป่า เพื่อเป็นขวัญและกำลังใจและสร้างความภาคภูมิใจให้กับเจ้าหน้าที่พิทักษ์ป่าที่ได้อุทิศตนและปฏิบัติหน้าที่ในการปกป้องรักษาป่า
 
          ขณะที่กระทรวงทรัพยากรธรรมชาติและสิ่งแวดล้อม ได้ให้ความสำคัญการปฏิบัติงานของเจ้าหน้าที่พิทักษ์ป่า จึงได้จัดตั้งกองทุนสวัสดิการเพื่อระดมเงินกองทุนในการช่วยเหลือเจ้าหน้าที่พิทักษ์ป่าที่ประสบเหตุในการปฏิบัติหน้าที่ โดยอุทยานแห่งชาติเขาใหญ่ได้ดำเนินการจัดกิจกรรมวิ่งเพื่อผู้พิทักษ์ป่า (Run for Rangers) ครั้งที่ 1 ซึ่งมีหน่วยงานภาครัฐ ภาคเอกชน และภาคประชาชน ร่วมสบทบทุนผ่านกองทุนดังกล่าวได้ โดยมีอุทยานแห่งชาติดอยอินทนนท์ อุทยานแห่งชาติเขาใหญ่ อุทยานแห่งชาติเขาสก และอุทยานแห่งชาติเอราวัณ ร่วมจัดงานวิ่งเพื่อหาเงินสบทบทุนในนามของกรมอุทยานแห่งชาติฯ โดยมีเงินสบทบรวมทั้งหมด 2,179,999 บาท
 
            นายธัญญา เนติธรรมกุล อธิบดีกรมอุทยานแห่งชาติ สัตว์ป่า และพันธุ์พืช กล่าวว่า โครงการวิ่งเพื่อผู้พิทักษ์ป่า (Run for Rangers) ครั้งที่ 2 มีวัตถุประสงค์ของการจัดงานเพื่อ
          1. สร้างการมีส่วนร่วมในการดูแลรักษาทรัพยากรป่าไม้ด้วยการร่วมรณรงค์หาทุนจัดตั้งกองทุนสวัสดิการเจ้าหน้าที่พิทักษ์ป่า
          2. เพื่อนำรายได้จากการจัดกิจกรรมสมทบกองทุนสวัสดิการเจ้าหน้าที่พิทักษ์ป่าที่ได้รับบาดเจ็บและเสียชีวิตในการปฏิบัติหน้าที่ปกป้องทรัพยากรธรรมชาติ
          3. เพื่อส่งเสริมและให้สังคมมีความตระหนักรู้ถึงความสำคัญในการสร้างเสริมสุขภาพด้วยการออกกำลังกาย
          4. เพื่อยกย่องและให้เกียรติเจ้าหน้าที่พิทักษ์ป่าที่ทำหน้าที่ปกป้องรักษาทรัพยากรธรรมชาติและสัตว์ป่า
 
           นอกจากนี้ยังมีสมาคมอนุรักษ์ป่ามรดกโลกดงพญาเย็น – เขาใหญ่ ที่เป็นสมาคมที่ก่อตั้งขึ้นเพื่อสนับสนุนการมีส่วนร่วมบริหารจัดการฟื้นฟูผืนป่ามรดกโลก โดยให้ชุมชนรอบผืนป่ามรดกโลกได้มีความรู้ความเข้าใจรวมทั้งเจตคติที่ดีในการอนุรักษ์และจัดการทรัพยากรธรรมชาติอย่างยั่งยืน การบริการจัดการของสมาคมได้ขับเคลื่อนให้เกิดกองทุนอนุรักษ์ป่ามรดกโลกดงพญาเย็น – เขาใหญ่ เพื่อช่วยเหลือกิจกรรมอนุรักษ์ในสมาคมและช่วยเหลือองค์กรภาครัฐในการบริหารจัดการผืนป่ามรดกโลกและขยายผลไปสู่กองทุนที่ดูแลด้านสวัสดิการของเจ้าหน้าที่ผู้ปฏิบัติงานดูแลรักษาผืนป่า ทั้งนี้หากกระทรวงทรัพยากรธรรมชาติและสิ่งแวดล้อมจะจัดตั้งกองทุนสวัสดิการเจ้าหน้าที่พิทักษ์ป่า สมาคมอนุรักษ์ป่ามรดกโลกดงพญาเย็น – เขาใหญ่ และอุทยานแห่งชาติเขาใหญ่ จะได้ร่วมดำเนินการระดมทุนเพื่อจัดตั้งกองทุนให้สามารถช่วยเหลือผู้พิทักษ์ป่าได้ตามวัตถุประสงค์ ซึ่งแนวทางหนึ่งของการระดมทุนคือจัดทำโครงการวิ่งเพื่อผู้พิทักษ์ป่า (Run for Rangers) ครั้งที่ 2 เพื่อเพิ่มยอดเงินสมทบการจัดตั้งกองทุนสวัสดิการเจ้าหน้าที่พิทักษ์ป่าที่ได้รับบาดเจ็บและเสียชีวิต ในการปฏิบัติหน้าที่ปกป้องทรัพยากรธรรมชาติ อันเป็นการเพิ่มศักยภาพงานป้องกันและปราบปรามของพื้นป่าทั่วประเทศไทย ให้เป็นไปตามเจตนารมณ์ของภาครัฐและวัตถุประสงค์ของชมรมศิษย์เก่าวนศาสตร์ปราจีนบุรีและวัตถุประสงค์ของสมาคมอนุรักษ์ป่ามรดกโลกดงพญาเย็น – เขาใหญ่ 



ที่มา : http://www.thaigov.go.th/news/contents/details/9017