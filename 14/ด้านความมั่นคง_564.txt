รัฐบาลไทย-ข่าวทำเนียบรัฐบาล-ทส. จัดงานมหกรรมเปิดโลกธรณีวิทยาเพื่อการท่องเที่ยว ครั้งที่ 3 ย้อนยุคสู่ดินแดนไดโนเสาร์ล้านปี







                                วันพฤหัสบดีที่ 11 มกราคม 2561                              





    104  













   ทส. จัดงานมหกรรมเปิดโลกธรณีวิทยาเพื่อการท่องเที่ยว ครั้งที่ 3 ย้อนยุคสู่ดินแดนไดโนเสาร์ล้านปี
 

   ทส. จัดงานมหกรรมเปิดโลกธรณีวิทยาเพื่อการท่องเที่ยว ครั้งที่ 3 ย้อนยุคสู่ดินแดนไดโนเสาร์ล้านปี 





   กระทรวงทรัพยากรธรรมชาติและสิ่งแวดล้อม โดยกรมทรัพยากรธรณี จัดงานมหกรรมธรณีวิทยาเพื่อการท่องเที่ยวครั้งที่ 3 ระหว่างวันที่ 17 - 21 มกราคม 2561 ตั้งแต่เวลา 12.00-22.00 น. ณ สวนลุมพินี กรุงเทพมหานคร โดยผู้ร่วมงานสามารถเพลิดเพลินกับนิทรรศการความรู้ทางธรณีวิทยาผ่านสื่อมัลติมีเดียรูปแบบใหม่ย้อนยุคสู่ดินแดนแห่งโลกไดโนเสาร์ล้านปี พร้อมตื่นตากับขบวนพาเหรดมหกรรมไดโนเสาร์เคลื่อนไหวได้เสมือนจริงและโซนกิจกรรมต่าง ๆ ที่น่าสนใจ ประกอบด้วย
          1. โซนนิทรรศการแหล่งท่องเที่ยวทางธรณีวิทยาในรูปแบบของ Virtual Tour เรียนรู้แหล่งท่องเที่ยวทางธรณีวิทยาในระบบทัวร์เสมือนจริง โดยใช้แว่น VR (Virtual Reality Glasses)  ซึ่งแสดงภาพและรายละเอียดของตำแหน่งสถานที่นั้น ๆ เสมือนว่าผู้ชมได้เข้าไปอยู่ในสถานที่นั้นจริงๆ
          2. โชว์นิทรรศการไดโนเสาร์ไทย Dino Trail จัดแสดงหุ่นจำลองไดโนเสาร์จำนวน 8 ตัวที่มีขนาดและสัดส่วนในระบบนิเวศและป่าดึกดำบรรพ์จำลอง ผ่านรูปแบบนิทรรศการลักษณะเปิดเส้นทางท่องเที่ยวโดยขบวนรถไฟ
          3. โซนนิทรรศการพิพิธภัณฑ์ธรณีวิทยา 7 แห่ง ประกอบด้วย พิพิธภัณฑ์แร่และหิน ศูนย์ศึกษาวิจัยและพิพิธภัณฑ์ไดโนเสาร์ภูเวียง พิพิธภัณฑ์สิรินธร พิพิธภัณฑสถานแห่งชาติธรณีวิทยาเฉลิมพระเกียรติศูนย์วิจัยทรัพยากรแร่และหิน พิพิธภัณฑ์ซากดึกดำบรรพ์ธรณีวิทยาและธรรมชาติวิทยาจังหวัดลำปาง และพิพิธภัณฑ์ซากดึกดำบรรพ์ธรณีวิทยาและธรรมชาติวิทยา จังหวัดสุราษฎร์ธานี
          4. โซนกิจกรรมขุดค้นซากดึกดำบรรพ์ ร่วมสนุกกับการจำลองเป็นนักธรณีวิทยาในการขุดค้นซากไดโนเสาร์บริเวณสถานที่จำลองที่ตกแต่งเสมือนจริง
          5. โซนกิจกรรมศิลป์สร้างสรรค์บนก้อนกรวด(Rock Painting) กิจกรรมวาดภาพ ระบายสีบนก้อนกรวดสีขาว ตามความคิดสร้างสรรค์ของตนเอง
          นอกจากนี้ ยังได้ตื่นตาตื่นใจกับขบวนพาเหรดไดโนเสาร์ พร้อมร่วมเกมสนุก ๆ ลุ้นรับของรางวัลอีกมากมาย
          โดยในวันนี้ ( 11 มกราคม 2561) นายทศพร  นุชอนงค์ อธิบดีกรมทรัพยากรธรณี ได้ให้เกียรติเป็นประธานในการแถลงข่าวประจำสัปดาห์กระทรวงทรัพยากรธรรมชาติและสิ่งแวดล้อม เรื่องการจัดงานมหกรรมเปิดโลกธรณีวิทยาเพื่อการท่องเที่ยว ครั้งที่ 3  ณ บริเวณห้องโถง ชั้น 1 อาคารกรมทรัพยากรธรณี 



ที่มา : http://www.thaigov.go.th/news/contents/details/9326