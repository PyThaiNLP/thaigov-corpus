รัฐบาลไทย-ข่าวทำเนียบรัฐบาล-มหาดไทยประชุมหน่วยงานที่เกี่ยวข้องชี้แจงการจัดทำคำของบประมาณเพิ่มเติม ปี 2561 และการบูรณาการในการบริหารเชิงพื้นที่







                                วันศุกร์ที่ 26 มกราคม 2561                              





    166  













   มหาดไทยประชุมหน่วยงานที่เกี่ยวข้องชี้แจงการจัดทำคำของบประมาณเพิ่มเติม ปี 2561 และการบูรณาการในการบริหารเชิงพื้นที่
 

   มหาดไทยประชุมหน่วยงานที่เกี่ยวข้องชี้แจงการจัดทำคำของบประมาณเพิ่มเติม ปี 2561 และการบูรณาการในการบริหารเชิงพื้นที่ 





             วันนี้ (26 ม.ค.2561) เวลา 09.30 น. ณ ห้องประชุมราชสีห์ ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมชี้แจงจัดทำงบประมาณรายจ่ายเพิ่มเติม ประจำปีงบประมาณ พ.ศ. 2561 และแนวทางการปฏิบัติของกระทรวงที่เกี่ยวข้องในการบริหารเชิงพื้นที่ ผ่านระบบวิดีทัศน์ทางไกล (Video Conference) ไปยังศาลากลางจังหวัดและที่ว่าการอำเภอทั่วประเทศ พร้อมด้วย นายกฤษฎา บุญราช รัฐมนตรีว่าการกระทรวงเกษตรและสหกรณ์ โดยมีปลัดกระทรวงมหาดไทย ปลัดกระทรวงการคลัง และปลัดกระทรวงดิจิทัลเพื่อเศรษฐกิจและสังคม ผู้บริหารระดับสูงของกระทรวงมหาดไทย และส่วนราชการที่เกี่ยวข้อง ประกอบด้วย กระทรวงการคลัง กระทรวงเกษตรและสหกรณ์ กระทรวงการพัฒนาสังคมและความมั่นคงของมนุษย์ กระทรวงแรงงาน กระทรวงพาณิชย์ กระทรวงวัฒนธรรม กระทรวงการท่องเที่ยวและกีฬา กระทรวงอุตสาหกรรม กระทรวงศึกษาธิการ และกระทรวงดิจิทัลเพื่อเศรษฐกิจและสังคม เข้าร่วมประชุม
            รัฐมนตรีว่าการกระทรวงมหาดไทย กล่าวว่า ตามที่คณะรัฐมนตรีได้มีมติเมื่อวันที่ 16 มกราคม 2561 เห็นชอบการจัดทำงบประมาณรายจ่ายเพิ่มเติม ประจำปีงบประมาณ พ.ศ. 2561 ในวงเงิน 150,000 ล้านบาท โดยเป็นค่าใช้จ่ายในการดำเนินการตามนโยบายรัฐบาล จำนวน 100,358.1 ล้านบาท และนายกรัฐมนตรีมีข้อสั่งการให้กระทรวงมหาดไทยร่วมกับกระทรวงการคลัง กระทรวงการท่องเที่ยวและกีฬา กระทรวงเกษตรและสหกรณ์ และหน่วยงานที่เกี่ยวข้อง บูรณาการขับเคลื่อนการทำงานในระดับพื้นที่ตามแนวทางประชารัฐ โดยมีเป้าหมายการพัฒนาในมิติด้านเศรษฐกิจ สังคม และความมั่นคง โดยให้ส่วนราชการ หน่วยงานที่จะมีหรือมีโครงการ/กิจกรรม ที่จะดำเนินการในระดับตำบล หมู่บ้าน ใช้ทีมขับเคลื่อนการมีส่วนร่วมเพื่อพัฒนาประเทศไทยสู่ความยั่งยืนระดับตำบลเป็นแกนหลัก โดยนายกรัฐมนตรีได้มีคำสั่งแต่งตั้งคณะกรรมการขับเคลื่อนการพัฒนาประเทศตามโครงการไทยนิยม ยั่งยืน 3 ระดับ 1 ทีม ประกอบด้วย 1) คณะกรรมการอำนวยการขับเคลื่อนพัฒนาประเทศตามโครงการไทยนิยม ยั่งยืน มีนายกรัฐมนตรี เป็นประธาน 2) คณะกรรมการขับเคลื่อนประเทศการพัฒนาประเทศตามโครงการไทยนิยม ยั่งยืน ระดับจังหวัด มีผู้ว่าราชการจังหวัด เป็นประธาน 3) คณะกรรมการขับเคลื่อนการพัฒนาประเทศตามโครงการไทยนิยม ยั่งยืน ระดับอำเภอ มีนายอำเภอ เป็นประธาน และ 4) ทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล
           ในโอกาสนี้ รัฐมนตรีว่าการกระทรวงมหาดไทย ได้กำชับให้หน่วยงานที่เกี่ยวข้องเร่งจัดทำคำของบประมาณให้แล้วเสร็จตามกรอบเวลาที่กำหนด และให้ผู้ว่าราชการจังหวัดเร่งแต่งตั้งคณะกรรมการระดับจังหวัด อำเภอ โดยเฉพาะทีมขับเคลื่อนในระดับตำบลที่มีประสิทธิภาพ เพื่อสร้างความรู้ความเข้าใจกับประชาชนในพื้นที่ในด้านต่าง ๆ สุดท้าย ได้เน้นย้ำการดำเนินการโครงการไทยนิยม ยั่งยืน ต้องอยู่บนแนวทาง “ประชารัฐ” โดยเชื่อมโยงยุทธศาสตร์ชาติ 20 ปี เพื่อการบริหารราชการแผ่นดินที่มีประสิทธิภาพ เกิดประโยชน์ต่อพี่น้องประชาชนอย่างมั่นคงและยั่งยืน
 
ครั้งที่ 12/2561
กองสารนิเทศ สำนักงานปลัดกระทรวงมหาดไทย
โทร 0-22224131-2 



ที่มา : http://www.thaigov.go.th/news/contents/details/9655