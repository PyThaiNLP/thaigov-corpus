รัฐบาลไทย-ข่าวทำเนียบรัฐบาล-มท.1 เน้นย้ำ "ไทยนิยม ยั่งยืน" มุ่งใช้หลักประชารัฐ โดยบูรณาการทุกภาคส่วน เพื่อแก้ไขปัญหาให้ประชาชน ลดความเหลื่อมล้ำ







                                วันพุธที่ 31 มกราคม 2561                              





    3,915  













   มท.1 เน้นย้ำ "ไทยนิยม ยั่งยืน" มุ่งใช้หลักประชารัฐ โดยบูรณาการทุกภาคส่วน เพื่อแก้ไขปัญหาให้ประชาชน ลดความเหลื่อมล้ำ
 

   มท.1 เน้นย้ำ "ไทยนิยม ยั่งยืน" มุ่งใช้หลักประชารัฐ โดยบูรณาการทุกภาคส่วน เพื่อแก้ไขปัญหาให้ประชาชน ลดความเหลื่อมล้ำ 





วันนี้ (30 ม.ค.2561) เวลา 14.30 น. ณ ตึกสันติไมตรีหลังใน ทำเนียบรัฐบาล พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมหารือเพื่อวางกรอบแนวทางในการปฏิบัติงานตามโครงการไทยนิยม ยั่งยืน โดยมี นายกอบศักดิ์ ภูตระกูล รัฐมนตรีประจำสำนักนายกรัฐมนตรี นายสุธี มากบุญ รัฐมนตรีช่วยว่าการกระทรวงมหาดไทย ปลัดกระทรวง และผู้แทนส่วนราชการที่เกี่ยวข้อง เข้าประชุม
       พลเอก อนุพงษ์ฯ กล่าวว่า การบริหารราชการแผ่นดินต้องเป็นไปตามกรอบของยุทธศาสตร์ชาติ 20 ปี  แผนพัฒนาเศรษฐกิจและสังคมแห่งชาติ ฉบับที่ 12 และนโยบายความมั่นคงแห่งชาติ พ.ศ.2558-2564 โดยทุกส่วนราชการต้องดำเนินการให้สอดคล้องกับกรอบดังกล่าว และดำเนินการตามอำนาจหน้าที่ (function) ตามนโยบาย (agenda) นำไปสู่การปฏิบัติในระดับพื้นที่ (area) โดยหลักการสำคัญของโครงการไทยนิยม ยั่งยืน คือ การใช้หลัก "ประชารัฐ" มุ่งเน้นการทำประชาคมและประสานการบูรณาการของทุกภาคส่วนในพื้นที่ เพื่อตอบสนองต่อความต้องการของประชาชนอย่างแท้จริงภายใต้กรอบหลักการในการดำเนินงาน 10 เรื่องสำคัญ ได้แก่ (1) สัญญาประชาคมผูกใจไทยเป็นหนึ่ง (2) คนไทยไม่ทิ้งกัน (3) ชุมชนอยู่ดีมีสุข (4) วิถีไทยวิถีพอเพียง (5) รู้สิทธิ รู้หน้าที่ (6) รู้กลไกการบริหารราชการ (7) รู้รักประชาธิปไตยไทยนิยม (8) รู้เท่าทันเทคโนโลยี (9) ร่วมแก้ไขปัญหายาเสพติด และ (10) งานตามภารกิจของส่วนราชการ/หน่วยงาน ทั้งนี้ มีกำหนดการประชุมมอบนโยบายและแนวทางการขับเคลื่อนการพัฒนาประเทศตามโครงการไทยนิยม ยั่งยืน โดยเชิญผู้ว่าราชการจังหวัด นายอำเภอ และส่วนราชการที่เกี่ยวข้อง เพื่อชี้แจงรายละเอียดแนวทางการขับเคลื่อนในระดับพื้นที่ในวันศุกร์ที่ 9 กุมภาพันธ์ 2561 โดยเชิญนายกรัฐมนตรีเป็นประธาน
         จากนั้น หัวหน้าส่วนราชการ และผู้แทนส่วนราชการที่เกี่ยวข้อง อาทิ ปลัดกระทรวงกลาโหม ผู้อำนวยการสำนักงบประมาณ ผู้แทนกระทรวงเกษตรและสหกรณ์ ผู้แทนปลัดกระทรวงดิจิทัลเพื่อเศรษฐกิจและสังคม ฯลฯ ได้นำเสนอหลักการและแนวทางการบูรณาการเพื่อวางกรอบแนวทางในการปฏิบัติงานโดยบูรณาการร่วมกับคณะกรรมการระดับต่าง ๆ ตามกลไกการทำงานของโครงการไทยนิยม ยั่งยืน
         สุดท้าย พลเอก อนุพงษ์ฯ กล่าวเพิ่มเติมว่า ขอให้ทุกส่วนราชการได้บูรณาการร่วมกันและนำกรอบหลักการในการดำเนินงาน 10 เรื่องสำคัญไปขับเคลื่อนในระดับพื้นที่เพื่อให้เกิดผลอย่างเป็นรูปธรรม และจะต้องสร้างกลไกการบริหารโครงการ การติดตามงาน และบูรณาการในระดับพื้นที่อย่างต่อเนื่อง เพื่อรับฟังความคิดเห็นและตอบสนองความต้องการพัฒนาและแก้ไขปัญหาของประชาชน
 
ครั้งที่ 15/2561
กองสารนิเทศ สำนักงานปลัดกระทรวงมหาดไทย
โทร 0-22224131-2



ที่มา : http://www.thaigov.go.th/news/contents/details/9737