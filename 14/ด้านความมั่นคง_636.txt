รัฐบาลไทย-ข่าวทำเนียบรัฐบาล-กสร. สั่งติดตาม“ฟูจิ ซีร็อกซ์ไทย”ลดพนักงาน แนะปฏิบัติตามกฎหมาย







                                วันจันทร์ที่ 5 กุมภาพันธ์ 2561                              





    832  





      พิมพ์    
     
    
















   กสร. สั่งติดตาม“ฟูจิ ซีร็อกซ์ไทย”ลดพนักงาน แนะปฏิบัติตามกฎหมาย
 

   อธิบดีกรมสวัสดิการและคุ้มครองแรงงาน เผยกรณี บริษัท ฟูจิ ซีร็อกซ์ เตรียมปลดพนักงานตามนโยบายบริษัทแม่ที่ญี่ปุ่น กำชับเจ้าหน้าที่ติดตามสถานการณ์ใกล้ชิด พร้อมแนะนายจ้างปฏิบัติตามกฎหมายอย่างเคร่งครัด
 





นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยถึงกรณี บริษัท ฟูจิ ซีร็อกซ์ (ญี่ปุ่น) ได้มีนโยบายปลดพนักงานจำนวน 10,000 คน ทั้งในและนอกประเทศญี่ปุ่นเพื่อปรับขนาดองค์กรให้มีความเหมาะสมกับธุรกิจว่า กสร.ได้สั่งการให้พนักงานตรวจแรงงานตรวจสอบข้อเท็จจริง โดยสอบถามไปยังบริษัท ฟูจิ ซีร็อกซ์ (ประเทศไทย) จำกัด ทราบว่าขณะนี้อยู่ระหว่างการสำรวจ หน่วยงานที่มีภาวะคนล้นงาน หรือหน่วยงานที่มีลักษณะงานซ้ำซ้อนกัน หากมีบุคลากรที่ซ้ำซ้อนก็จะลดพนักงานและจะไม่รับคนทดแทนขณะนี้อยู่ระหว่างเตรียมการสำรวจ โดยคาดการณ์ว่าพนักงานที่มีลักษณะดังกล่าวจะเป็นในส่วนของฝ่ายวิจัยและพัฒนาและในสายการผลิต สำหรับบริษัท ฟูจิ ซีร็อกซ์ (ประเทศไทย) จำกัด ไม่มีโรงงานผลิตคาดว่าจะไม่ได้รับผลกระทบจากนโยบายดังกล่าว
“อย่างไรก็ตาม ได้สั่งการให้พนักงานตรวจแรงงานติดตามสถานการณ์รวมทั้งความเคลื่อนไหวอย่างใกล้ชิด รวมทั้งชี้แจงข้อกฎหมายให้นายจ้างและลูกจ้างทราบ กรณีที่มีการเลิกจ้างให้เข้าไปตรวจสอบว่ามีการจ่ายสิทธิประโยชน์ให้กับลูกจ้างถูกต้องตามกฎหมายหรือไม่ หากพบว่าบริษัทฯปฏิบัติไม่ถูกต้องจะดำเนินการให้ความช่วยเหลือทันที รวมทั้งจะประสานกับหน่วยงานที่เกี่ยวข้อง เช่น กรมการจัดหางานในการจัดหางานใหม่ทดแทน กรมพัฒนาฝีมือแรงงานกรณีที่ลูกจ้างต้องการฝึกอาชีพและสำนักงานประกันสังคมในการดูแลสิทธิประโยชน์ของลูกจ้างด้วย” อธิบดีกสร.กล่าว



ที่มา : http://www.thaigov.go.th/news/contents/details/9833