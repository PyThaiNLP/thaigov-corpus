รัฐบาลไทย-ข่าวทำเนียบรัฐบาล-"บิ๊กบี้ "เดินหน้าขยายตลาดแรงงานไทยในอิสราเอล พร้อมเพิ่มคุณภาพชีวิตแรงงานทุกด้าน







                                วันพฤหัสบดีที่ 4 พฤษภาคม 2560                              





    230  





      พิมพ์    
     
    
















   "บิ๊กบี้ "เดินหน้าขยายตลาดแรงงานไทยในอิสราเอล พร้อมเพิ่มคุณภาพชีวิตแรงงานทุกด้าน
 

   ​วันนี้  (3พ.ค) เวลา 14.00 น  เวลาท้องถิ่นของรัฐอิสราเอล พลเอก ศิริชัย ดิษฐกุล รัฐมนตรีว่าการกระทรวงแรงงาน  พร้อมคณะ เดินทางไปเยี่ยมแรงงานไทยเขตภาคกลางของอิสราเอล พร้อมกล่าวให้โอวาทแรงงานไทยซึ่งส่วนใหญ่เป็นแรงงานในภาคเกษตร โดยถือโอกาสนี้ได้พูดคุยกับ  





            นายมาลัย มาเพ็ง ชาวนครพนม อายุ 39  ปี  หนึ่งในลูกจ้างที่เป็นคนไทย 3 คน ทำงาน ณ Moshav petahia สวนสตรอว์เบอร์รี่ลอยฟ้า  เปิดเผยว่า ได้รับทราบการรับสมัครงานจากสำนักงานจัดหางานจังหวัดนครพนม  และสมัครมาทำงาน ที่อิสราเอล ได้ 3 ปี โดยได้รับเงินค่าจ้างเป็นธรรม ที่สำคัญนายจ้างได้ใช้เทคโนโลยีเข้ามาช่วยในการปลูกสตรอว์เบอร์รี่ ทำให้ได้รับความรู้ และพร้อมที่จะนำความรู้กลับไปทดลองปลูกในประเทศไทยบ้าง
        ด้านนายกิตติศักดิ์ ฉัตรเกษ อายุ 33 ปี ชาวอุดรธานี เล่าให้ฟังว่า มาทำงานในไร่องุ่น  ครบ 5 ปี แล้ว และกำลังจะกลับประเทศไทย เนื่องจากสิ้นสุดสัญญาจ้าง และต้องการให้กระทรวงแรงงาน จัดทีมแพทย์ พยาบาล มาดูแลสุขภาพแรงงานเป็นประจำทุกปี พร้อมฝากถึงคนไทยที่ต้องการมาทำงานที่ อิสราเอลว่า พื้นที่ส่วนใหญ่เป็นพื้นที่เกษตรกรรมบางแห่งสภาพอากาศจะร้อนหากมาทำงาน ที่นี่ ขอให้มีความอดทนต่องานและสภาพอากาศที่แตกต่างจากประเทศไทย
       ทั้งนี้ รัฐมนตรีว่าการกระทรวงแรงงาน ได้กล่าวเพิ่มเติมว่า รัฐบาลโดยกระทรวงแรงงานมีความตั้งใจที่จะพัฒนาคุณภาพชีวิตของแรงงานไทยในต่างประเทศให้มีมาตรฐานที่ดี  ให้ได้รับสวัสดิการ ได้รับค่าจ้างค่าตอบแทนที่เป็นธรรม  และการดูแลคุ้มครองสิทธิประโยชน์ รวมทั้งจะจัดทีมแพทย์มาตรวจสุขภาพ คนงานไทย ตลอดจนหาแนวทางสร้างความร่วมมือระหว่างหน่วยงานต่าง ๆ ที่จะเป็นประโยชน์แก่ทั้งสองฝ่ายต่อไป
      นอกจากนี้ รัฐมนตรีว่าการกระทรวงแรงงานและคณะ ยังได้ไปเยี่ยมแรงงานไทยเขตภาคกลางของอิสราเอล ณ Moshav Petahia สวนสตรอว์เบอร์รี่ลอยฟ้า Moshav  Arugot   สวนผลไม้และดอกไม้  และMoshav Lakhish ฟาร์มองุ่น  โดยได้นำอุปกรณ์การเล่นเซปักตะกร้อ ไปมอบให้แรงงานไทย เพื่อจะได้ออกกำลังกายยามว่างจากงาน อีกด้วย
-------------------------------------------------------
กลุ่มงานโฆษกและการข่าว/กองเผยแพร่และประชาสัมพันธ์/
รภัสสา พานิกุล– ข่าว/สมภพ ศีลบุตร – ภาพ/ 4 พฤษภาคม 2560 



ที่มา : http://www.thaigov.go.th/news/contents/details/3495