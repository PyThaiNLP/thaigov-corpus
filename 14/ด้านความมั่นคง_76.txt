รัฐบาลไทย-ข่าวทำเนียบรัฐบาล-ศูนย์ดำรงธรรมมหาดไทย เปิดตัว Application “MOI 1567” สนองตอบการให้บริการประชาชนในยุคดิจิทัล สะดวก รวดเร็ว ใช้งานได้ทุกที่ ทุกเวลา







                                วันจันทร์ที่ 8 พฤษภาคม 2560                              





    655  













   ศูนย์ดำรงธรรมมหาดไทย เปิดตัว Application “MOI 1567” สนองตอบการให้บริการประชาชนในยุคดิจิทัล สะดวก รวดเร็ว ใช้งานได้ทุกที่ ทุกเวลา
 

   ศูนย์ดำรงธรรมมหาดไทย เปิดตัว Application “MOI 1567” สนองตอบการให้บริการประชาชนในยุคดิจิทัล สะดวก รวดเร็ว ใช้งานได้ทุกที่ ทุกเวลา 





          วันนี้ (8 พ.ค. 2560) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทยได้จัดตั้งศูนย์ดำรงธรรมขึ้น เพื่อทำหน้าที่รับเรื่องร้องเรียนร้องทุกข์ และแก้ไขปัญหาความเดือดร้อนให้กับพี่น้องประชาชนทุกพื้นที่ทั่วประเทศ ตามประกาศคณะรักษาความสงบแห่งชาติ (คสช.) ฉบับที่ 96/2557 ลงวันที่ 18 กรกฎาคม 2557 เรื่อง การจัดตั้งศูนย์ดำรงธรรม ซึ่งตลอดระยะเวลาที่ผ่านมา กระทรวงมหาดไทยได้ดำเนินการพัฒนาคุณภาพการให้บริการประชาชนให้มีความสะดวก รวดเร็ว ด้วยการลดขั้นตอนการปฏิบัติงาน อาทิ การให้บริการร้องเรียนร้องทุกข์ผ่านสายด่วน 1567 การแจ้งเหตุผ่านเว็บไซต์ศูนย์ดำรงธรรม www.damrongdhama.moi.go.th และ Mobile Application SPOND ทำให้พี่น้องประชาชนได้รับความพึงพอใจในการใช้บริการศูนย์ดำรงธรรมอย่างต่อเนื่องซึ่งนับถึงปัจจุบันมีประชาชนทั่วประเทศใช้บริการศูนย์ดำรงธรรมแล้วกว่า 3 ล้านเรื่อง  
     ดังนั้น เพื่อเป็นการเพิ่มประสิทธิภาพการให้บริการของศูนย์ดำรงธรรมให้เข้าถึงประชาชน และตอบสนองความต้องการรับบริการของประชาชนในยุคดิจิทัล กระทรวงมหาดไทยจึงได้พัฒนาระบบบริการศูนย์ดำรงธรรมที่ประชาชนสามารถเข้าถึงได้อย่างสะดวกและง่ายขึ้น โดยปรับปรุงและพัฒนาระบบงานรับและติดตามเรื่องราวร้องทุกข์ ผ่านแอพพลิเคชั่น MOI 1567 ซึ่งเป็นแอพพลิเคชั่นร้องเรียนร้องทุกข์ผ่านศูนย์ดำรงธรรมโดยใช้โทรศัพท์มือถือหรือแท็บเล็ท และแอพพลิเคชั่น MOI INFO 1567 เป็นแอพพลิเคชั่นให้บริการข้อมูลข่าวสารสำหรับประชาชนอีกด้วย
     สำหรับระบบการทำงานแอพพลิเคชั่น MOI 1567 นี้ มีส่วนประกอบที่สำคัญหลัก คือ 1. เมนูร้องเรียน/ร้องทุกข์ โดยผู้ใช้สามารถแนบภาพถ่ายแบบ Realtime ซึ่งมีข้อดี คือ สามารถค้นหาจุดเกิดเหตุหรือพิกัดของผู้ใช้บริการผ่านระบบ Google Map ได้ทันที รวมทั้งกำหนดจุดในแผนที่ดังกล่าวได้อีกด้วย และ 2. มีระบบติดตามสถานะเรื่องร้องเรียนร้องทุกข์ โดยผู้ใช้บริการสามารถติดตามผลได้ทันทีเมื่อข้อมูลได้ทำการบันทึกในระบบและเจ้าหน้าที่ได้รับเรื่องแล้ว
     นอกจากนี้ ยังมีแอพพลิเคชั่น MOI INFO 1567 ซึ่งเป็นแอพพลิเคชั่นให้บริการข้อมูลข่าวสารสำหรับประชาชนเพื่อให้สามารถเข้าถึงการบริการของศูนย์ดำรงธรรมได้สะดวกและง่ายขึ้น โดยมีเมนูให้บริการ เช่น ข้อมูลที่ตั้งศูนย์ดำรงธรรมทั่วประเทศ ข้อมูลข่าวสารราคาสินค้าเกษตร ข้อมูลแผนที่เกษตร (Agri-Map) ข้อมูลเกี่ยวกับอาชีพ และการให้บริการคำปรึกษา ด้วยการเชื่อมโยงบูรณาการข้อมูลกับส่วนราชการในสังกัดกระทรวงมหาดไทยและจังหวัดทุกจังหวัด
     รองปลัดกระทรวงมหาดไทย กล่าวเพิ่มเติมว่า ระบบแอพพลิเคชั่นดังกล่าว พี่น้องประชาชนสามารถเข้าใช้บริการได้ตั้งแต่บัดนี้เป็นต้นไป โดยสามารถดาวน์โหลดแอพพลิเคชั่น MOI 1567 และ MOI INFO 1567 ได้ด้วยการใช้คำว่า “1567” หรือ “ศูนย์ดำรงธรรม” ทั้งในระบบ android และ ios โดยไม่เสียค่าใช้จ่าย ทั้งนี้ หากผู้ใช้บริการพบปัญหาจากการใช้งาน หรือมีข้อเสนอแนะเพิ่มเติม สามารถติดต่อได้ที่ศูนย์ดำรงธรรม สายด่วน 1567 ตลอด 24 ชั่วโมง.
 
ครั้งที่ 70/2560



ที่มา : http://www.thaigov.go.th/news/contents/details/3608