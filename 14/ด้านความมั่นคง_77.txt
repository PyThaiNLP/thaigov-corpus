รัฐบาลไทย-ข่าวทำเนียบรัฐบาล-ปลัดกระทรวงมหาดไทย ประชุมผู้ว่าฯ และ นายอำเภอ ผ่านระบบ VCS  เพื่อเตรียมความพร้อมการจัดพิธีถวายดอกไม้จันทน์ของภาคประชาชนในส่วนภูมิภาค 







                                วันอังคารที่ 9 พฤษภาคม 2560                              





    1,438  





      พิมพ์    
     
    
















   ปลัดกระทรวงมหาดไทย ประชุมผู้ว่าฯ และ นายอำเภอ ผ่านระบบ VCS  เพื่อเตรียมความพร้อมการจัดพิธีถวายดอกไม้จันทน์ของภาคประชาชนในส่วนภูมิภาค 
 

   ปลัดกระทรวงมหาดไทย ประชุมผู้ว่าฯ และ นายอำเภอ ผ่านระบบ VCS 
เพื่อเตรียมความพร้อมการจัดพิธีถวายดอกไม้จันทน์ของภาคประชาชนในส่วนภูมิภาค
เน้นถูกต้อง เรียบร้อย งดงาม และสมพระเกียรติ พร้อมเชิญชวนประชาชนเข้ามีส่วนร่วม 






     วันนี้ (8 พ.ค. 60) เวลา 09.30 น. ณ ห้องประชุม 1 ศาลาว่าการกระทรวงมหาดไทย นายกฤษฎา บุญราช ปลัดกระทรวงมหาดไทย เป็นประธานการประชุมผ่านระบบวีดิทัศน์ทางไกล (Video conference) ไปยังจังหวัดทั่วประเทศ และถ่ายทอดสดผ่านระบบ DOPA CHANNEL ไปยังที่ว่าการอำเภอทุกแห่ง เพื่อเตรียมความพร้อมการจัดพิธีถวายดอกไม้จันทน์ของภาคประชาชนในส่วนภูมิภาค โดยมีผู้เข้าร่วมประชุมในส่วนกลาง ประกอบด้วย รองปลัดกระทรวงมหาดไทย อธิบดี หัวหน้าส่วนราชการและรัฐวิสาหกิจในสังกัดกระทรวงมหาดไทย ในพื้นที่ประกอบด้วย ผู้ว่าราชการจังหวัด นายอำเภอ หัวหน้าส่วนราชการสังกัดกระทรวงมหาดไทยในระดับจังหวัดและอำเภอ ผู้บริหารองค์กรปกครองท้องถิ่น ภาคเอกชน และผู้แทนหน่วยงานที่เกี่ยวข้อง อาทิ ผู้อำนวยการสำนักงานพระพุทธศาสนาจังหวัด วัฒนธรรมจังหวัด เกษตรจังหวัด พัฒนาการจังหวัด ท้องถิ่นจังหวัด และผู้อำนวยการศูนย์พัฒนาฝีมือแรงงาน เข้าร่วมรับฟังการประชุม ซึ่งการประชุมครั้งนี้ มีผู้แทนของสำนักงานปลัดสำนักนายกรัฐมนตรี ผู้แทนกระทรวงวัฒนธรรม และผู้แทนกรุงเทพมหานคร ร่วมให้ข้อมูลด้วย
           ปลัดกระทรวงมหาดไทย เปิดเผยถึงสาระสำคัญของการประชุมว่า ตามที่มีหมายกำหนดการพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช จำนวน 5 วัน ระหว่างวันที่ 25 – 29 ตุลาคม 2560 และที่ประชุมคณะกรรมการฝ่ายพิธีการงานพระราชพิธีถวายพระเพลิงพระบรมศพพระบาทสมเด็จ
พระปรมินทรมหาภูมิพลอดุลยเดช ซึ่งมีรองนายกรัฐมนตรี (นายวิษณุ เครืองาม) เป็นประธาน ได้มอบหมายให้กระทรวงมหาดไทยเป็นหน่วยงานหลักในการจัดพิธีถวายดอกไม้จันทน์ของประชาชนในส่วนภูมิภาค การประชุมในวันนี้ เป็นการซักซ้อมแนวทางการจัดพิธีถวายดอกไม้จันทน์ของประชาชนในส่วนภูมิภาค ซึ่งจะมีการถ่ายทอดสดทางสถานีโทรทัศน์รวมการเฉพาะกิจไปยังจังหวัด อำเภอ เพื่อให้การดำเนินงานเป็นไปในทิศทางเดียวกันกับการจัดงานในส่วนกลาง
           สำหรับภารกิจอันเกี่ยวเนื่องกับการจัดงานพิธีถวายดอกไม้จันทน์ในส่วนภูมิภาค กระทรวงมหาดไทยได้กำหนดจุดสำหรับดำเนินการจัดพิธีถวายดอกไม้จันทน์ จำนวน 878 แห่ง ซึ่งเท่ากับจำนวนของอำเภอทั่วประเทศ 
โดยจังหวัดจะจัดรวมกับอำเภอเมือง และในส่วนของกรุงเทพมหานครจะมีการดำเนินการจำนวน 101 แห่ง 
บริเวณใกล้เคียงมณฑลพิธีท้องสนามหลวง และจุดสำคัญทั่วกรุงเทพมหานคร เพื่อให้ประชาชนได้มีโอกาสถวายความจงรักภักดีและถวายความอาลัยอย่างทั่วถึง โดยการจัดงานในส่วนภูมิภาคสิ่งที่จังหวัดและอำเภอจะต้องดำเนินการ 
มีสาระสำคัญ 3 ประการ ได้แก่
           1.การเตรียมความพร้อมด้านสถานที่ ที่จังหวัดและอำเภอได้เลือกวัด หรือสถานที่ที่เหมาะสมไว้แล้ว 
เพื่อเป็นสถานที่ในการจัดพิธีถวายดอกไม้จันทน์ จังหวัด/อำเภอละ 1 แห่ง (ยกเว้นอำเภอเมืองให้จัดร่วมกับจังหวัด) โดยให้พิจารณาตามศักยภาพและความเหมาะสมว่าจะจัดซุ้มถวายดอกไม้จันทน์ หรือจัดประดับภาพพระบรมฉายาลักษณ์ และรายงานให้กระทรวงมหาดไทยทราบ ตลอดจนการเตรียมความพร้อมในด้านต่างๆ อาทิ การประชาสัมพันธ์ 
การติดตั้งจอ LED การแจกจ่ายแผ่นพับประวัติศาสตร์ การบันทึกภาพนิ่งพร้อมภาพเคลื่อนไหว เป็นต้น ซึ่งในการพิจารณาคัดเลือกสถานที่ให้คำนึงถึงพื้นที่ที่เพียงพอรองรับประชาชนที่มาร่วมพิธี เน้นความสะอาด เรียบร้อย งดงาม และสมพระเกียรติ
           2.กระทรวงมหาดไทยได้แจ้งให้จังหวัดและอำเภอจัดทำดอกไม้จันทน์ โดยการจัดทำดอกไม้จันทน์ในส่วนภูมิภาค จะประกอบด้วย 2 ส่วนด้วยกัน คือ ส่วนที่ 1 ดอกไม้จันทน์สำหรับเป็นตัวแทนจังหวัดและอำเภอ เพื่อจัดส่งไปร่วมกับส่วนกลางที่มณฑลพิธีท้องสนามหลวง โดยกำหนดให้แต่ละจังหวัดออกแบบและจัดทำดอกไม้จันทน์ในลักษณะของดอกไม้ประจำจังหวัด โดยให้มีความเหมาะสม เช่น ดอกเสลา ดอกไม้ประจำจังหวัดนครสวรรค์ ดอกกันเกรา ดอกไม้ประจำจังหวัดนครพนม ดอกทองกวาว ดอกไม้ประจำจังหวัดเชียงใหม่ ดอกกาหลง ดอกไม้ประจำจังหวัดสตูล เป็นต้น ซึ่งกำหนดให้ใช้วัสดุธรรมชาติที่มีในพื้นที่ตามหลักปรัชญาเศรษฐกิจพอเพียง และส่วนที่ 2 ดอกไม้จันทน์สำหรับประชาชน ในการเข้าร่วมพิธีถวายดอกไม้จันทน์ในพื้นที่ ให้จังหวัดและอำเภอประชาสัมพันธ์เชิญชวนประชาชนที่มีจิตอาสา ประชาชนทั่วไป นักเรียน นักศึกษา และกลุ่มมวลชนต่างๆ เข้าร่วมในการจัดทำดอกไม้จันทน์ เพื่อแสดงออกถึงความจงรักภักดี และร่วมน้อมรำลึกถึงพระมหากรุณาธิคุณ โดยรูปแบบการจัดทำดอกไม้จันทน์ได้จัดเตรียมไว้จำนวน 36 แบบ รายละเอียดตามเว็บไซต์ www.cdd.go.th
           3.การจัดแสดงนิทรรศการ และมหรสพวัฒนธรรมไทย กระทรวงมหาดไทยได้แจ้งให้จังหวัดและอำเภอจัดเตรียมข้อมูลภาพพระราชประวัติและภาพพระราชกรณียกิจที่สำคัญของพระบาทสมเด็จพระปรมินทรมหาภูมิพลอดุลยเดชที่ทรงงานในพื้นที่จังหวัด/อำเภอ อาทิ โครงการอันเนื่องมาจากพระราชดำริ สำหรับใช้ในการจัดแสดงนิทรรศการ เพื่อให้ประชาชนได้น้อมรำลึกในพระมหากรุณาธิคุณในบริเวณสถานที่จัดพิธีฯ สำหรับการจัดแสดงมหรสพวัฒนธรรมไทย ในห้วงเวลาจัดงานถวายดอกไม้จันทน์ ให้คณะกรรมการอำนวยการจัดพิธีถวายดอกไม้จันทน์ระดับจังหวัดและอำเภอ พิจารณาตามความเหมาะสม โดยหลักการให้จัดแสดงศิลปวัฒนธรรมประจำท้องถิ่นในแต่ละพื้นที่ โดยเน้นการมีส่วนร่วมของประชาชน เพื่อแสดงออกถึงความจงรักภักดี และความสามัคคีปรองดอง นอกจากนี้ ได้เน้นย้ำถึงการดูแลอำนวยความสะดวกให้แก่พี่น้องประชาชนที่จะเข้าร่วมพิธีดังกล่าว โดยให้ทุกจังหวัดและอำเภอ ได้จัดเตรียมความพร้อมของสถานที่ ไฟฟ้าน้ำประปา แพทย์ พยาบาล ห้องสุขา การดูแลทำความสะอาดบริเวณสถานที่ทั้งก่อน ระหว่าง และหลังการจัดพิธี รวมถึงการรักษาความปลอดภัยและระบบการจราจร เป็นต้น
           ทั้งนี้ กระทรวงมหาดไทย ได้แจ้งให้จังหวัดและอำเภอ จัดตั้งคณะกรรมการอำนวยการจัดพิธีถวายดอกไม้จันทน์ระดับจังหวัดและอำเภอ เพื่อบูรณาการดำเนินการอันเกี่ยวเนื่องกับพิธีถวายดอกไม้จันทน์ของจังหวัดและอำเภอ โดยมุ่งเน้นให้ทุกภาคส่วนในจังหวัดและอำเภอได้มีส่วนร่วม โอกาสนี้ ขอเชิญชวนพี่น้องประชาชนจิตอาสา ได้ร่วมกันจัดทำดอกไม้จันทน์ในจังหวัดและอำเภออย่างพร้อมเพรียงกัน เพื่อแสดงความจงรักภักดี และการมีส่วนร่วมในงานพิธีถวายดอกไม้จันทน์  
           ต่อจากนั้น ปลัดกระทรวงมหาดไทย เป็นประธานการประชุมเพื่อมอบแนวทางการน้อมนำหลักปรัชญาของเศรษฐกิจพอเพียงไปสู่การปฏิบัติจนเป็นวิถีชีวิต ไปยังผู้ว่าราชการจังหวัดทุกจังหวัด โดยมีวัตถุประสงค์เพื่อสร้างการรับรู้หลักปรัชญาของเศรษฐกิจพอเพียงซึ่งพระบาทสมเด็จพระปรมินทรมหาภูมิพลอดุลยเดช พระราชทานไว้ตั้งแต่ปี พ.ศ.2517 แก่ประชาชนทุกคนในประเทศ เพื่อให้เกิดการรับรู้และนำไปปฏิบัติจนเป็นวิถีชีวิต จากนั้นได้กำชับผู้ว่าราชการจังหวัดให้น้อมนำแนวทางพระราชดำริ มาบริหารจัดการน้ำ เพื่อสร้างแหล่งกัก เก็บน้ำไว้ใช้ในช่วงขาดแคลน เนื่องจากในช่วงเดือนพฤษภาคมจะมีฝนตกมากกว่าทุกปี และจะเกิดภาวะฝนทิ้งช่วงเดือนมิถุนายนนี้ 



ที่มา : http://www.thaigov.go.th/news/contents/details/3610