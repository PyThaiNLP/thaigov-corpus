รัฐบาลไทย-ข่าวทำเนียบรัฐบาล-ทส. เปิดงานสัปดาห์อนุรักษ์ทรัพยากรน้ำแห่งชาติและวันน้ำโลก ประจำปี 2560 "Waste Water : น้ำเสีย" ชูแนวคิดการบริหารจัดการน้ำอย่างยั่งยืนตามรอย "ศาสตร์พระราชา"







                                วันพุธที่ 22 มีนาคม 2560                              





    354  













   ทส. เปิดงานสัปดาห์อนุรักษ์ทรัพยากรน้ำแห่งชาติและวันน้ำโลก ประจำปี 2560 "Waste Water : น้ำเสีย" ชูแนวคิดการบริหารจัดการน้ำอย่างยั่งยืนตามรอย "ศาสตร์พระราชา"
 

   รัฐบาล โดยกระทรวงทรัพยากรธรรมชาติและสิ่งแวดล้อม ชวนคนไทยหันกลับมาใส่ใจ ร่วมกันอนุรักษ์ ดูแลรักษาทรัพยากรน้ำเพื่ออนาคต พร้อมทั้งช่วยกันลดปัญหาน้ำเสีย ตามแนวพระราชดำริพระบาทสมเด็จพระปรมินทรมหาภูมิพลอดุลยเดช 





              วันนี้ (22 มีนาคม 2560) ณ ฮอลล์ 1 อิมแพ็ค เมืองทองธานี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ให้เกียรติเป็นประธานเปิดงานสัปดาห์อนุรักษ์ทรัพยากรน้ำแห่งชาติและวันน้ำโลก ประจำปี 2560 ภายใต้หัวข้อ “Waste Water : น้ำเสีย” พร้อมทั้งมอบนโยบายการบริหารจัดการน้ำของประเทศ ดังนี้
                    1. ให้น้อมนำแนวพระราชดำริพระบาทสมเด็จพระปรมินทรมหาภูมิพลอดุลยเดช มาบริหารจัดการน้ำ เพื่อการพัฒนาอย่างยั่งยืน
                    2. ให้ทุกภาคส่วนร่วมกันบริหารจัดการน้ำ เพื่อให้ประชาชนมีน้ำสะอาดในการอุปโภค บริโภค  รวมทั้งน้ำเพื่อการเกษตรและอุตสาหกรรม อย่างเพียงพอและเหมาะสม  
                    3. การกำหนดแนวทางในการดำเนินงาน ต้องปราศจากวาระซ่อนเร้น วาระทางการเมือง และผลประโยชน์ส่วนตน
                    4. การบริหารจัดการน้ำเสีย ให้ดำเนินการตั้งแต่ต้นทางเพื่อลดปริมาณน้ำเสีย
                    5. รณรงค์ให้ภาครัฐ ภาคเอกชน ประชาชนและเยาวชน ตระหนักถึงความสำคัญของทรัพยากรน้ำและใช้น้ำอย่างรู้คุณค่า
                    6. เสริมสร้างความรู้ความเข้าใจแก่ประชาชนในเรื่องการเพาะปลูกพืชในพื้นที่อย่างเหมาะสม ตามหลักสภาพภูมิศาสตร์และภูมิอากาศ
                        7. ให้ดำเนินงานด้วยความสุจริต โปร่งใสและเป็นธรรม เพื่อการขับเคลื่อนนโยบายให้บรรลุผลสำเร็จ
          สำหรับกิจกรรมภายในงาน ประกอบด้วย การบรรยายพิเศษ ในหลวงรัชกาลที่ 9 กับพระราชดำรัส “เราจะครองแผ่นดินโดยธรรมเพื่อประโยชน์สุขแห่งมหาชนชาวสยาม” โดย ดร.สุเมธ ตันติเวชกุล เลขาธิการมูลนิธิชัยพัฒนา , การจัดแสดงนิทรรศการการบริหารจัดการทรัพยากรน้ำจากหน่วยงานทั้งภาครัฐและเอกชน
          อนึ่ง องค์การสหประชาชาติ ได้กำหนดให้วันที่ ๒๒ มีนาคมของทุกปีเป็นวันน้ำโลก (World Water Day) เพื่อให้ทุกประเทศตระหนักถึงความสำคัญของทรัพยากรน้ำ และกระตุ้นให้ประชาคมโลกร่วมกันอนุรักษ์ทรัพยากรน้ำโดยช่วยกันดูแล บำรุงรักษา และการพัฒนาแหล่งน้ำ อย่างต่อเนื่องและยั่งยืน สำหรับประเทศไทย ได้ให้ความสำคัญในเรื่องดังกล่าว โดยเมื่อวันที่ ๘ กรกฎาคม ๒๕๕๑ คณะรัฐมนตรีได้มีมติเห็นชอบให้สัปดาห์ที่ตรงกับวันที่ ๒๒ มีนาคมของทุกปี เป็นสัปดาห์อนุรักษ์ทรัพยากรน้ำแห่งชาติ 



ที่มา : http://www.thaigov.go.th/news/contents/details/2581