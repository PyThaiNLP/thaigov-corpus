รัฐบาลไทย-ข่าวทำเนียบรัฐบาล-ก.แรงงาน เตรียมจัดงานแข่งขันฝีมือแรงงานอาเซียน ครั้งที่ 12 พัฒนาทักษะฝีมือแรงงานสู่สากล







                                วันจันทร์ที่ 15 พฤษภาคม 2560                              





    518  





      พิมพ์    
     
    
















   ก.แรงงาน เตรียมจัดงานแข่งขันฝีมือแรงงานอาเซียน ครั้งที่ 12 พัฒนาทักษะฝีมือแรงงานสู่สากล
 

   ก.แรงงาน เตรียมพร้อมเป็นเจ้าภาพจัดงานแข่งขันฝีมือแรงงานอาเซียน ครั้งที่ 12 พัฒนาทักษะฝีมือแรงงานให้ทันต่อเทคโนโลยีและทัดเทียมมาตรฐานสากล เพิ่มศักยภาพการผลิตและบริการของประเทศ   ในอนาคต 





                   พลเอก ศิริชัย ดิษฐกุล รัฐมนตรีว่าการกระทรวงแรงงาน เป็นประธานการประชุมคณะกรรมการจัดงานแข่งขันฝีมือแรงงานอาเซียน ครั้งที่ 12 ครั้งที่ 1/2560 ณ ห้องประชุมปกรณ์ อังศุสิงห์ ชั้น 10 กรมพัฒนาฝีมือแรงงาน วันนี้ (11 พ.ค.60) โดยการแข่งขันฝีมือแรงงานอาเซียน เป็นข้อตกลงของกลุ่มประเทศสมาชิกอาเซียนระหว่างการประชุมโครงการพัฒนาฝีมือแรงงานแห่งภาคพื้นเอเชียแปซิฟิก ซึ่งองค์การแรงงานระหว่างประเทศ (ILO) ได้จัดขึ้นเมื่อปี พ.ศ.2536 ณ เมืองชิบะ ประเทศญี่ปุ่น โดยกำหนดให้ประเทศสมาชิกอาเซียนหมุนเวียนกันเป็นเจ้าภาพจัดงานแข่งขันฝีมือแรงงาน ทุก 2 ปี และบรรจุไว้เป็นกิจกรรมหนึ่งของแผนงานด้านการพัฒนาทรัพยากรมนุษย์ภายใต้พิมพ์เขียวประชาคมสังคมและวัฒนธรรมอาเซียน (ASEAN Socio-Cultural Community Blueprint) โดยมีจุดมุ่งหมายเพื่อกระตุ้นให้เยาวชนและกำลังแรงงานในภูมิภาคอาเซียน เกิดความตื่นตัวและสนใจที่จะพัฒนาทักษะฝีมือของตนให้ทันต่อเทคโนโลยีและทัดเทียมมาตรฐานสากล ซึ่งจะส่งผลให้เยาวชนเหล่านั้นได้ก้าวเข้าสู่การเป็นช่างฝีมือในตลาด   แรงงาน เพื่อเพิ่มศักยภาพการผลิตและบริการของประเทศในอนาคตต่อไป
                   โดยเมื่อวันที่ 24 พฤศจิกายน 2558 คณะรัฐมนตรีมีมติเห็นชอบในหลักการให้กระทรวงแรงงาน โดยกรมพัฒนาฝีมือแรงงานเป็นเจ้าภาพจัดงานแข่งขันฝีมือแรงงานอาเซียน ครั้งที่ 12 ระหว่างเดือนสิงหาคมถึงกันยายน ปี พ.ศ.2561 ณ อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี ซึ่งการแข่งขันในครั้งนี้ ได้กำหนดจำนวนสาขาเบื้องต้นที่จะจัดงานแข่งขัน โดยเป็นสาขาทางการ จำนวน 24 สาขา และสาขาสาธิต จำนวน 2 สาขา รวม 26 สาขา โดยแบ่งเป็น 6 กลุ่มอาชีพ ได้แก่ 1) กลุ่มสาขาอาชีพเทคโนโลยีอุตสาหกรรมการผลิต 2) กลุ่มสาขาอาชีพเทคโนโลยีการสื่อสาร 3) กลุ่มสาขาอาชีพแฟชั่นและครีเอทีฟ 4) กลุ่มสาขาอาชีพขนส่งและโลจิสติกส์ 5) กลุ่มสาขาอาชีพเทคโนโลยีก่อสร้างและอาคาร และ 6) กลุ่มสาขาบริการส่วนบุคคลและสังคม ทั้งนี้ สาขาแข่งขันขึ้นอยู่กับการพิจารณาของคณะกรรมการจัดการแข่งขัน ซึ่งมีผู้แทนจากสมาชิกทุกประเทศร่วมพิจารณาอีกครั้งหนึ่ง   โดยจะมีการประชุมในเดือนกันยายนนี้
 
+++++++++++++++++++
 
 
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพและข่าว
11 พฤษภาคม 2560



ที่มา : http://www.thaigov.go.th/news/contents/details/3686