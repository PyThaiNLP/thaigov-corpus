รัฐบาลไทย-ข่าวทำเนียบรัฐบาล-ไทย-อินเดียฉลองความสัมพันธ์ทางการทูตครบ 70 ปี ร่วมมือจัดงานเทศกาลไทย-งานแสดงทางวัฒนธรรมไทยในวันที่ 3-16 มี.ค.นี้







                                วันอังคารที่ 21 มีนาคม 2560                              





    488  













   ไทย-อินเดียฉลองความสัมพันธ์ทางการทูตครบ 70 ปี ร่วมมือจัดงานเทศกาลไทย-งานแสดงทางวัฒนธรรมไทยในวันที่ 3-16 มี.ค.นี้
 

   ไทย-อินเดียฉลองความสัมพันธ์ทางการทูตครบ 70 ปี 





   นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เปิดเผยว่ารัฐบาล โดยกระทรวงวัฒนธรรม (วธ.) มีนโยบายพัฒนาศักยภาพการเสริมสร้างความสัมพันธ์ เกียรติภูมิและภาพลักษณ์ที่ดี เพื่อนำความเป็นไทยสู่สากล โดยการเชื่อมโยงและพัฒนาความร่วมมือทางวัฒนธรรมกับนานาชาติ  ซึ่งในส่วนของสาธารณรัฐอินเดีย ได้มีความร่วมมือด้านศิลปวัฒนธรรม โบราณคดี พิพิธภัณฑ์ และการท่องเที่ยวเชิงพระพุทธศาสน ตามแผนปฏิบัติการว่าด้วยโครงการแลกเปลี่ยนทางวัฒนธรรมระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐอินเดียระหว่างปี 2559-2562 ซึ่งได้ลงนามในระหว่างการเยือนสาธารณรัฐอินเดียของพลเอกประยุทธ์ จันทร์โอชา นายกรัฐมนตรี เมื่อวันที่ 17 มิถุนายน 2559 โดยทั้งสองประเทศมีข้อตกลงในการแลกเปลี่ยนการจัดงานเทศกาลทางวัฒนธรรมระหว่างกัน
นายวีระ กล่าวอีกว่า วธ.และกระทรวงการต่างประเทศ (กต.) จึงได้บูรณาการความร่วมมือ โดยร่วมกับอินเดียจัดงานเทศกาลไทย และงานแสดงทางวัฒนธรรมไทยในอินเดีย (Namaste Thailand 2017) เพื่อเฉลิมฉลองเนื่องในโอกาสครบรอบ 70 ปีแห่งการสถาปนาความสัมพันธ์ทางการทูตไทย-อินเดีย โดยงานดังกล่าวจัดขึ้นระหว่างวันที่ 3-16 มีนาคม 2560 ณ สาธารณรัฐอินเดีย ทั้งนี้ในฐานะรัฐมนตรีว่าการกระทรวงวัฒนธรรม พร้อมด้วยคณะผู้บริหาร วธ.จะเดินทางไปยังประเทศอินเดีย ระหว่างวันที่ 7-11 มีนาคม 2560 โดยในวันที่ 10 มีนาคมนี้ จะเป็นประธานในพิธีเปิดงาน “Namaste Thailand in Mumbai 2017” ณ พิพิธภัณฑ์ chhatrapati Shivaji เมืองมุมไบ ประเทศอินเดีย นอกจากนี้จะประชุมหารือกับผู้บริหารระดับสูงของรัฐมหาราษฎระและผู้บริหารงานวัฒนธรรมเมืองมุมไบ เพื่อสานต่อและขยายความร่วมมือด้านศิลปวัฒนธรรมระหว่างทั้งสองประเทศ อาทิ ความร่วมมือด้านพิพิธภัณฑ์และการแลกเปลี่ยนโบราณวัตถุระหว่างกัน การส่งเสริมการท่องเที่ยวเชิงพระพุทธศาสนา เป็นต้น
          นายวีระ กล่าวด้วยว่า การจัดงานดังกล่าวแบ่งออกเป็นงานเทศกาลไทย (Namaste Thailand) จัดขึ้นระหว่างวันที่ 3-5 มีนาคม และวันที่ 7 มีนาคม 2560 ณ กรุงนิวเดลีและงาน Namaste Thailand  in Mumbai 2017 ในวันที่ 10-12 มีนาคม 2560 ณ เมืองมุมไบ หลังจากนั้นมีการจัดงานแสดงทางวัฒนธรรมไทย ในวันที่ 14 มีนาคม 2560 ณ เมืองเจนไน และจัดงานดังกล่าวในวันที่ 16 มีนาคม 2560 ณ เมืองกัลกัตตาด้วย โดยภายในงานครั้งนี้วธ. และ กต. ได้ร่วมมือกันจัดการนิทรรศการเฉลิมพระเกียรติพระบาทสมเด็จพระปรมินทรมหาภูมิพลอดุลยเดช และนิทรรศการความสัมพันธ์ไทย-อินเดีย รวมถึงจัดแสดงนาฏศิลป์และดนตรีไทยในชุดหนังใหญ่ติดตัวโขนชุดหนุมานค้นฟอง-รบวิรุญจำบัง และการแสดงชุดมิตรสัมพันธ์ไทย-อินเดีย  เพื่อให้คนไทยในอินเดียและชาวอินเดียได้เรียนรู้ถึงพระราชประวัติและพระราชกรณียกิจของรัชกาลที่ 9 และเป็นการเผยแพร่ศิลปวัฒนธรรมไทยไปสู่ระดับนานาชาติ โดยก่อนหน้านี้ไทยได้ไปจัดนิทรรศการเฉลิมพระเกียรติฯที่ราชอาณาจักรภูฏานระหว่างวันที่ 7-10 ธันวาคม 2559 รวมทั้งได้ไปจัดนิทรรศการที่ประเทศญี่ปุ่น ในวันที่ 4-10 กุมภาพันธ์ 2560 อีกด้วย   



ที่มา : http://www.thaigov.go.th/news/contents/details/2534