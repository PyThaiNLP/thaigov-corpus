รัฐบาลไทย-ข่าวทำเนียบรัฐบาล-การจัดสร้างพระเมรุมาศ สิ่งปลูกสร้างประกอบพระเมรุมาศฯ คืบหน้ากว่าร้อยละ ๙๘







                                วันพุธที่ 4 ตุลาคม 2560                              





    445  













   การจัดสร้างพระเมรุมาศ สิ่งปลูกสร้างประกอบพระเมรุมาศฯ คืบหน้ากว่าร้อยละ ๙๘
 

    วันที่ ๒ ตุลาคม ๒๕๖๐ เวลา ๑๗.๐๐ น. พลเอกธนะศักดิ์ ปฏิมาประกร รองนายก รัฐมนตรีประธานกรรมการฝ่ายจัดสร้างพระเมรุมาศ สิ่งปลูกสร้างประกอบพระเมรุมาศ และบูรณปฏิสังขรณ์ราชรถและพระยานมาศ ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลย 





 วันที่ ๒ ตุลาคม ๒๕๖๐ เวลา ๑๗.๐๐ น. พลเอกธนะศักดิ์ ปฏิมาประกร รองนายก รัฐมนตรีประธานกรรมการฝ่ายจัดสร้างพระเมรุมาศ สิ่งปลูกสร้างประกอบพระเมรุมาศ และบูรณปฏิสังขรณ์ราชรถและพระยานมาศ ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ตรวจความคืบหน้าการจัดสร้างพระเมรุมาศ สิ่งปลูกสร้างประกอบพระเมรุมาศฯ ณ ท้องสนามหลวง โดยมีนายอนันต์ ชูโชติ อธิบดีกรมศิลปากร รายงานความคืบหน้าการดำเนินงาน ดังนี้
          งานก่อสร้างพระเมรุมาศและอาคารประกอบภาพรวมขณะนี้คืบหน้าร้อยละ ๙๘.๖ การก่อสร้างพระเมรุมาศคงเหลือการตกแต่งรายละเอียดพระจิตกาธานและงานติดตั้งพระวิสูตร ส่วนพระที่นั่งทรงธรรมและอาคารประกอบพื้นที่อื่นๆ ทั้งภายในและภายนอกมณฑลพิธีอยู่ระหว่างตกแต่งรายละเอียดขั้นสุดท้าย งานภูมิทัศน์ บริเวณแปลงนาด้านหน้าดำเนินการแล้วเสร็จ แต่จะมีการตกแต่งรั้วไม้ไผ่เพื่อปลูกผักสวนครัวเพิ่มเติม และภายในเขตมณฑลพิธีอยู่ระหว่างการตกแต่งด้วยไม้กระถางและไม้ดอกไม้ประดับ
          ส่วนงานศิลปกรรมประกอบพระเมรุมาศ ได้แก่ งานประติมากรรมเทวดา เทพนม เทพชุมนุม ครุฑ คชสีห์ ราชสีห์ และสัตว์หิมพานต์ จัดทำแล้วเสร็จ และติดตั้งบนพระเมรุมาศแล้วทั้งหมด รวมทั้งจิตรกรรมฉากบังเพลิงและจิตรกรรมโครงการอันเนื่องมาจากพระราชดำริ ได้นำขึ้นติดตั้งตามตำแหน่งแล้วเช่นกัน
          งานประณีตศิลป์ในพระราชพิธีได้แก่ งานจัดสร้างพระโกศจันทน์และฟืนไม้จันทน์ แล้วเสร็จ งานจัดสร้างพระโกศพระบรมอัฐิ คืบหน้ารวมร้อยละ ๘๙ อยู่ระหว่างการลงยาสีและประดับอัญมณี งานออกแบบและจัดทำเครื่องสังเค็ด คืบหน้ารวมร้อยละ ๘๑
          งานบูรณปฏิสังขรณ์ราชรถและพระยานมาศรวมทั้งการจัดสร้างราชรถปืนใหญ่ และพระที่นั่งราเชนทรยานน้อย ดำเนินการแล้วเสร็จทั้งหมด ซึ่งนายกรัฐมนตรีได้ไปเป็นประธานในพิธีบวงสรวงอัญเชิญราชรถ เมื่อวันที่ ๒๑ กันยายน ๒๕๖๐ ที่ผ่านมา และพร้อมสำหรับการเคลื่อนออกเพื่อร่วมการฝึกซ้อมริ้วขบวนในสถานที่จริงครั้งแรก ในวันที่ ๗ ตุลาคมที่จะถึงนี้
          ทั้งนี้ นายวีระ โรจน์พจนรัตน์ รัฐมนตรีว่าการกระทรวงวัฒนธรรม ได้กล่าวถึงการประชุมหารือเตรียมการจัดพิธียกพระนพปฎลมหาเศวตรฉัตรยอดพระเมรุมาศ งานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดชบรมนาถบพิตร ในวันที่ ๑๘ ตุลาคม ๒๕๖๐ ว่าได้เชิญหน่วยงานต่างๆ อาทิ สำนักพระราชวัง สำนักเลขาธิการสำนักพระราชวัง สำนักนายกรัฐมนตรี กรุงเทพมหานคร กรมประชาสัมพันธ์ กองอำนวยการร่วมบริเวณท้องสนามหลวง (กอร.รส.) ร่วมหารือ เพื่อให้การดำเนินงานเป็นไปด้วยความเรียบร้อยและสมพระเกียรติ ซึ่งที่ประชุมได้หารือเกี่ยวกับการจัดสถานที่และการดำเนินงานที่เกี่ยวข้อง อาทิ การลำดับพิธีการ การรับรองผู้ร่วมพิธี การกำหนดเส้นทางเดินรถ การรักษาความปลอดภัย โดยให้หน่วยงานที่เกี่ยวข้องประสานการดำเนินงานตามที่ได้รับมอบหมายและรายงานผลให้ทราบในการประชุมครั้งต่อไป 



ที่มา : http://www.thaigov.go.th/news/contents/details/7165