รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งช่วยเหลือ เด็กชายวัย 3 ขวบ ที่ถูกพ่อเลี้ยงและแม่เลี้ยงทำร้ายร่างกายอย่างรุนแรง ที่ย่านธนบุรี กรุงเทพฯ







                                วันพฤหัสบดีที่ 16 มีนาคม 2560                              





    223  













   ปลัด พม. กำชับ จนท. เร่งช่วยเหลือ เด็กชายวัย 3 ขวบ ที่ถูกพ่อเลี้ยงและแม่เลี้ยงทำร้ายร่างกายอย่างรุนแรง ที่ย่านธนบุรี กรุงเทพฯ
 

   ปลัด พม. กำชับ จนท. เร่งช่วยเหลือ เด็กชายวัย 3 ขวบ ที่ถูกพ่อเลี้ยงและแม่เลี้ยงทำร้ายร่างกายอย่างรุนแรง ที่ย่านธนบุรี กรุงเทพฯ และหญิงชราวัย 66 ปี อาศัยในเพิงไม้ที่ไม่มีไฟฟ้าและห้องน้ำใช้ กับหลานสาว 2 คน  ที่จ.กระบี่
 





วันนี้ (16 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 593/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
 
นายไมตรี กล่าวว่า จากกรณี เด็กชายวัย 3 ขวบ อาศัยอยู่กับพ่อเลี้ยงและแม่เลี้ยง ในห้องเช่าชุมชนแออัดที่ย่านถนนเลียบทางรถไฟ เขตธนบุรี กรุงเทพฯ เนื่องจากแม่แท้ๆ ถูกดำเนินคดีจำคุก แต่เด็กชายมักถูกพ่อเลี้ยงและแม่เลี้ยงทุบตี     ทำร้ายร่างกายเป็นประจำ และใช้บุหรี่จี้ที่หลัง  อีกทั้งยังไม่ให้กินข้าว ทำให้ต้องหนีออกมาขอข้าวเพื่อนบ้านกิน นั้น ตนได้กำชับ       ให้กรมกิจการเด็กและเยาวชน  (ดย.) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมเด็กชายดังกล่าวเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ โดยเฉพาะเร่งเยียวยาและฟื้นฟูสภาพจิตใจของเด็กชายดังกล่าวอย่างใกล้ชิด  รวมทั้งประสานหน่วยงานที่เกี่ยวข้องในพื้นที่ช่วยเหลือดูแล     ในเรื่องการตรวจร่างกายและรักษาพยาบาลเด็กจากการถูกทำร้ายร่างกาย อีกทั้งร่วมหาแนวทางในการเลี้ยงดูเด็กชายดังกล่าวอย่างเหมาะสมในระยะยาวต่อไป

นายไมตรี กล่าวต่อไปว่า จากกรณี หญิงชราวัย 66 ปี ต้องรับภาระเพียงลำพังเลี้ยงดูหลานสาว 2 คน วัย 10 ขวบ และ        7 ขวบ ซึ่งป่วยเป็นโรคลมชัก  ต้องอาศัยเรือของเพื่อนบ้านออกไปตกปลาและหาหอย เพื่อนำมาขายหาเลี้ยงครอบครัว มีรายได้เพียง  วันละไม่กี่สิบบาท ซึ่งทั้ง 3 ชีวิต อาศัยในเพิงไม้สภาพเก่าใกล้ผุพัง มีขนาดเพียง 3 เมตร ไม่มีไฟฟ้าและห้องน้ำใช้ ที่อำเภอเหนือคลอง จังหวัดกระบี่ นั้น ตนได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การเรียน รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านสวัสดิการสังคมที่เหมาะสมเพื่อพัฒนาคุณภาพชีวิตที่ดีในระยะยาว อาทิ การศึกษาเล่าเรียนอย่างต่อเนื่องของเด็กหญิงทั้งสองคน การตรวจและดูแลสุขภาพผู้สูงอายุในระยะยาว  การปรับปรุงซ่อมแซม       ที่อยู่อาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้สูงอายุ และขอติดตั้งไฟฟ้าและน้ำประปาใช้ อีกทั้งแนะนำให้คำปรึกษาในเรื่องการส่งเสริมอาชีพ เพื่อสร้างรายได้ที่เพียงพอและมั่นคงสำหรับครอบครัวในระยะยาวต่อไป
 



ที่มา : http://www.thaigov.go.th/news/contents/details/2425