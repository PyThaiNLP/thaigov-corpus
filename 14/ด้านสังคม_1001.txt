รัฐบาลไทย-ข่าวทำเนียบรัฐบาล-​สธ.ขอ ก.พ.ทบทวนหลักเกณฑ์การเยียวยากลุ่มพนักงานของรัฐในสังกัดกระทรวงสาธารณสุข







                                วันศุกร์ที่ 15 ธันวาคม 2560                              





    531  













   ​สธ.ขอ ก.พ.ทบทวนหลักเกณฑ์การเยียวยากลุ่มพนักงานของรัฐในสังกัดกระทรวงสาธารณสุข
 

   แพทย์หญิงพรรณพิมล วิปุลากร รองปลัดกระทรวงสาธารณสุข ให้สัมภาษณ์ว่า กระทรวงสาธารณสุขได้ดำเนินการเกี่ยวกับกรณีพนักงานของรัฐในสังกัดกระทรวงสาธารณสุขขอความเป็นธรรมเกี่ยวกับความเหลื่อมล้ำ  





กรณีการเยียวยาพนักงานราชการและลูกจ้างชั่วคราวที่ได้รับการบรรจุเข้ารับราชการก่อนวันที่ 11 ธันวาคม 2555 ซึ่งกระทรวงสาธารณสุขได้ทำหนังสือขอให้สำนักงานคณะกรรมการข้าราชการพลเรือน (ก.พ.) ทบทวนหลักเกณฑ์การเยียวยา รวมทั้งทำหนังสือถึงกระทรวงการคลัง เรื่องขอให้พิจารณาการนับระยะเวลาก่อนบรรจุเข้ารับราชการมานับรวมกับอายุราชการ เพื่อใช้ในการคำนวณบำเหน็จบำนาญ

โดยในเรื่องการนับรวมอายุราชการนั้น กระทรวงการคลังได้แจ้งว่า ไม่มีข้าราชการกลุ่มใด ที่จะมีสิทธินำระยะเวลา การดำรงตำแหน่งประเภทอื่นมานับรวมเป็นเวลาราชการ เพื่อประโยชน์ในการคำนวณบำเหน็จบำนาญ ทั้งลูกจ้างชั่วคราว พนักงานราชการ พนักงานของรัฐ ลูกจ้างประจำ

ส่วนการเยียวยาความเหลื่อมล้ำเรื่องเงินเดือน ค่าตอบแทน อยู่ระหว่างติดตามการดำเนินการพิจารณาของสำนักงาน ก.พ.โดยส่งหนังสือติดตามครั้งล่าสุดเมื่อวันที่ 6 ธันวาคม 2560 ทั้งนี้ กระทรวงสาธารณสุขได้ดำเนินการหารือหน่วยงานที่เกี่ยวข้อง ตั้งแต่ 20 เมษายน 2559 ถึงปัจจุบัน รวม 12 ครั้ง ขณะนี้อยู่ระหว่างรอสำนักงาน ก.พ. พิจารณา
 ******************** 15 ธันวาคม 2560



ที่มา : http://www.thaigov.go.th/news/contents/details/8808