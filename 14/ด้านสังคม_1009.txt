รัฐบาลไทย-ข่าวทำเนียบรัฐบาล-พม. รับข้อเสนอเชิงนโยบายของสภาองค์กรชุมชนตำบลระดับชาติ เพื่อหนุนเสริมชุมชนเข้มแข็งทั่วประเทศ







                                วันจันทร์ที่ 18 ธันวาคม 2560                              





    126  













   พม. รับข้อเสนอเชิงนโยบายของสภาองค์กรชุมชนตำบลระดับชาติ เพื่อหนุนเสริมชุมชนเข้มแข็งทั่วประเทศ
 

   พม. รับข้อเสนอเชิงนโยบายของสภาองค์กรชุมชนตำบลระดับชาติ เพื่อหนุนเสริมชุมชนเข้มแข็งทั่วประเทศ 





วันที่ 15 ธ.ค. 60 เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีปิดการประชุมในระดับชาติของสภาองค์กรชุมชนตำบลประจำปี 2560 ภายใต้ชื่อ "1 ทศวรรษสภาองค์กรชุมชน น้อมนำศาสตร์พระราชา เดินหน้าปฏิรูปประเทศไทย” พร้อมรับข้อเสนอของสภาองค์กรชุมชนตำบล ซึ่งกระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) หรือ พอช. ซึ่งจัดขึ้นระหว่างวันที่ 14-15 ธันวาคม 2560 โดยมีผู้แทนสภาองค์กรชุมชนตำบล และตัวแทนภาคีเครือข่ายที่เกี่ยวข้อง จำนวนทั้งสิ้น 200 คน เข้าร่วมประชุม ณ สถาบันพัฒนาองค์กรชุมชน (องค์การมหาชน) ถนนนวมินทร์ กรุงเทพฯ
 
     พลเอก อนันตพร กล่าวว่า สภาองค์กรชุมชนตำบลจัดตั้งขึ้นตาม พ.ร.บ.สภาองค์กรชุมชน พ.ศ. 2551 มีวัตถุประสงค์เพื่อส่งเสริมและสนับสนุนให้ชุมชนและประชาชนเข้ามามีส่วนร่วมในการพัฒนาประเทศ โดยการจัดตั้ง สภาองค์กรชุมชนตำบลขึ้นมาในแต่ละตำบล เพื่อเป็นเวทีในการปรึกษาหารือ วางแผนพัฒนา แก้ไขปัญหาในชุมชนและท้องถิ่น พร้อมนำข้อมูลต่างๆ เสนอต่อหน่วยงานรัฐทั้งในระดับจังหวัดและคณะรัฐมนตรีพิจารณาต่อไป ซึ่งปัจจุบัน มีการจัดตั้งทั่วประเทศเป็นจำนวน 6,586 สภาองค์กรชุมชนตำบล เกิดจากกลุ่มและองค์กรต่างๆ ที่เข้าร่วมการจัดตั้งเป็นจำนวนกว่า 120,000 กลุ่ม/องค์กร ทั้งนี้ ภายในปี 2562 กระทรวง พม. โดย พอช. ได้กำหนดเป้าหมายการจัดตั้งสภาฯ ประมาณ 7,825 ตำบล เพื่อให้ครอบคลุมทั่วทั้งประเทศ
 
     สำหรับการประชุมสภาองค์กรชุมชนตำบลระดับชาติได้กำหนดจัดขึ้นปีละ 1 ครั้ง โดยในปี 2560 นี้ กระทรวง พม. โดย พอช. ได้จัดการประชุมฯ เป็นครั้งที่ 10 ภายใต้ชื่อ "1 ทศวรรษสภาองค์กรชุมชน น้อมนำศาสตร์พระราชา เดินหน้าปฏิรูปประเทศไทย” มีวัตถุประสงค์เพื่อสรุปและทบทวนการทำงานของสภาองค์กรชุมชนตำบลทั่วประเทศในช่วงปี 
ที่ผ่านมา และกำหนดแนวทางการขับเคลื่อนงานในระยะต่อไป โดยยึดหลัก ‘ศาสตร์พระราชา’ หรือทฤษฎีเกษตรพอเพียงของพระบาทสมเด็จพระปรมินทรมหาภูมิพลอดุลยเดช บรมนาถบพิตร เป็นแนวทางปฏิบัติเพื่อให้ชุมชนเกิดความเข้มแข็งและพึ่งพาตัวเองได้อย่างยั่งยืน ซึ่งการประชุมครั้งนี้ มีการประชุมห้องย่อยในประเด็นสำคัญต่างๆ อาทิ เรื่องสิทธิชุมชนในการจัดการน้ำ การจัดการที่ดินและทรัพยากร เพื่อลดความเหลื่อมล้ำ การพัฒนาเขตเศรษฐกิจพิเศษและระเบียงเศรษฐกิจตะวันออก เป็นต้น โดยมีการระดมความเห็นและจัดทำเป็นข้อเสนอทางนโยบายสำหรับเสนอต่อ รมว.พม.ในฐานะ รมว.รักษาการตาม พ.ร.บ.สภาองค์กรชุมชน พ.ศ. 2551 เพื่อเสนอต่อคณะรัฐมนตรีพิจารณาสั่งการต่อไป รวมทั้งเสนอต่อคณะกรรมการปฏิรูปประเทศในประเด็นต่างๆ
 
     "ทั้งนี้ กระทรวง พม. จะได้นำข้อเสนอเชิงนโยบายจากผลการประชุมสภาองค์กรชุมชนตำบลระดับชาติในครั้งนี้ มาประกอบการพิจารณาแนวทางการดำเนินงานพัฒนาความเข้มแข็งของชุมชนที่มุ่งให้ความสำคัญกับการพัฒนาสังคมฐานรากเป็นสำคัญ ตามแนวทางการปฏิรูปประเทศของรัฐบาล อีกทั้งนำปัญหาและข้อเสนอแนะในการแก้ไขปัญหา ของประชาชนจากจังหวัดต่างๆ ทั่วประเทศ เพื่อเสนอต่อคณะรัฐมนตรีพิจารณาต่อไป เพื่อสร้างความร่วมมือระหว่าง หน่วยงานภาครัฐและภาคประชาชน ตามแนวทางประชารัฐ ในการลดความเหลื่อมล้ำทั้งทางเศรษฐกิจและสังคม”พลเอก อนันตพร กล่าวในตอนท้าย



ที่มา : http://www.thaigov.go.th/news/contents/details/8836