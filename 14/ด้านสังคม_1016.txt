รัฐบาลไทย-ข่าวทำเนียบรัฐบาล-พลเอก ฉัตรชัย สาริกัลยะ รองนายกรัฐมนตรี ตรวจเยี่ยมพร้อมมอบนโยบายการขับเคลื่อนงาน พม. ตามยุทธศาสตร์ชาติ







                                วันพุธที่ 20 ธันวาคม 2560                              





    148  













   พลเอก ฉัตรชัย สาริกัลยะ รองนายกรัฐมนตรี ตรวจเยี่ยมพร้อมมอบนโยบายการขับเคลื่อนงาน พม. ตามยุทธศาสตร์ชาติ
 

   พลเอก ฉัตรชัย สาริกัลยะ รองนายกรัฐมนตรี ตรวจเยี่ยมพร้อมมอบนโยบายการขับเคลื่อนงาน พม. ตามยุทธศาสตร์ชาติ 





วันนี้ (20 ธ.ค. 60) เวลา 13.30 น. พลเอก ฉัตรชัย สาริกัลยะ รองนายกรัฐมนตรี ตรวจเยี่ยมและมอบนโยบายการขับเคลื่อนงานของกระทรวงการพัฒนาสังคมและความมั่นคงของมนุษย์ (พม.) โดยมีพลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหารกระทรวง พม. ให้การต้อนรับ ณ อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ 
 
     กระทรวงการพัฒนาสังคมและความมั่นคงของมนุษย์ (พม.) จัดตั้งขึ้นเมื่อวันที่ 3 ตุลาคม 2545 ตามพระราชบัญญัติปรับปรุง กระทรวง ทบวง กรม พ.ศ. 2545 มีอำนาจหน้าที่ตามกฎหมาย คือ การพัฒนาสังคมการสร้างความเป็นธรรม และความเสมอภาคในสังคม การส่งเสริมและพัฒนาคุณภาพและความมั่นคงชีวิต สถาบันครอบครัวและชุมชน อาทิ เด็ก และเยาวชน สตรี ผู้พิการ ผู้สูงอายุ คนไร้ที่พึ่งและขอทาน รวมทั้งผู้ที่ประสบปัญหาทางสังคม ส่งผลให้กระทรวง พม. มีภารกิจที่ครอบคลุมทุกกลุ่มเป้าหมาย โดยขับเคลื่อนงานด้วยการบูรณาการความร่วมมือกับทุกภาคส่วน เพื่อการเข้ามามีส่วนร่วมในการสนับสนุนตามแนวทางประชารัฐ ทั้งนี้ นโยบายของกระทรวง พม. ได้ให้ความสำคัญกับการขับเคลื่อนงานเพื่อแก้ไขปัญหาทางสังคมในระยะเร่งด่วน และการวางรากฐาน การส่งเสริมพัฒนาคุณภาพชีวิตกลุ่มเป้าหมายในระยะยาว ตามนโยบายรัฐบาลและกรอบยุทธศาสตร์ชาติ 20 ปี (พ.ศ. 2560 - 2579) เพื่อการลดความเหลื่อมล้ำของสังคมและสร้างโอกาสเข้าถึงบริการของรัฐ โดยไม่ทิ้งใครไว้ข้างหลัง 
 
      พลเอก ฉัตรชัย กล่าวว่า การตรวจเยี่ยมกระทรวง พม. ในครั้งนี้ มีการนำเสนอภารกิจสำคัญของกระทรวง พม. เพื่อแก้ไขปัญหาและลดความเหลื่อมล้ำทางสังคมในการยกระดับพัฒนาคุณภาพชีวิตของประชาชนทุกกลุ่มเป้าหมาย ได้แก่ 1) การป้องกันและปราบปรามการค้ามนุษย์ โดยประสานความร่วมมือกับหน่วยงานที่เกี่ยวข้อง ทั้งภาครัฐ ภาคเอกชน และภาคประชาสังคม ตามแนวทางประชารัฐร่วมใจต้านภัยค้ามนุษย์ และการสร้างความตระหนักให้คนในสังคมรับรู้ร่วมกัน ในการเป็นส่วนหนึ่งของการป้องกันและปราบปรามการค้ามนุษย์ รวมทั้งการจัดทำรายละเอียด TIP Report ให้ครอบคลุมประเด็นสำคัญทั้งในระดับนโยบายและปฏิบัติการ 2) การพัฒนาที่อยู่อาศัยสำหรับผู้มีรายได้น้อย โดยผู้เกี่ยวข้องประสานหน่วยงานที่รับผิดชอบเร่งขับเคลื่อนการดำเนินงานตามแผนแม่บทการพัฒนาที่อยู่อาศัยระยะ 20 ปี (พ.ศ. 2560-2579) ที่มุ่งเน้นให้ประชาชนกลุ่มเป้าหมายเข้าถึงโอกาสในการมีที่อยู่อาศัยที่มั่นคง ได้มาตรฐานและมีสภาพแวดล้อมที่เหมาะสม รวมทั้งการจัดทำ Road Map สำหรับขับเคลื่อนการดำเนินงานไปสู่เป้าหมาย โดยคำนึงถึงกระบวนการมีส่วนร่วมของประชาชนเป็นสำคัญ 3) การแก้ไขปัญหาที่อยู่อาศัยชุมชนริมคลอง โดยบูรณาการความร่วมมือกับหน่วยงานที่เกี่ยวข้อง และสร้างความเข้าใจแก่ประชาชนที่อยู่อาศัยริมคลองให้เกิดความร่วมมือ ในการแก้ไขปัญหาที่อยู่อาศัย
และสภาพแวดล้อมของตนเอง 
 
    4) การบริจาคเบี้ยยังชีพผู้สูงอายุ โดยหน่วยงานที่เกี่ยวข้องทั้งส่วนกลางและส่วนภูมิภาคทั่วประเทศควรสร้างความเข้าใจ และเชิญชวนผู้สูงอายุที่มีรายได้เพียงพอในการดำรงชีพเข้าร่วมการบริจาคเบี้ยยังชีพของตนเองเข้ากองทุนผู้สูงอายุ เพื่อสร้างโอกาสให้แก่ผู้สูงอายุที่รายได้น้อย 5) การส่งเสริมการมีงานทำและรายได้ของคนพิการและผู้สูงอายุ โดยดำเนินการตามนโยบายประชารัฐ ด้วยการสร้างความร่วมมือกับทุกภาคส่วนในการส่งเสริมการจ้างงานเพื่อสร้างรายได้ของคนพิการและผู้สูงอายุ 6) การจัดสิ่งอำนวยความสะดวกเพื่อคนทั้งมวล โดยเร่งขยายผลการจัดให้มีชุมชนต้นแบบที่เอื้อต่อการดำรงชีวิตของทุกคน (Universal Design Community Model) หรือ อารยสถาปัตย์) ให้ครบทั้ง 76 จังหวัดและกรุงเทพมหานคร โดยบูรณาการความร่วมมือทั้งภาครัฐและเอกชน 7) การส่งเสริมพลังประชารัฐเพื่อสังคม โดยกระทรวง พม. เร่งรัดการสร้างความร่วมมือกับภาคเอกชนและภาคประชาสังคม อย่างต่อเนื่อง ด้วยการขับเคลื่อนการแก้ไขปัญหาและพัฒนาสังคมไทย เพื่อไปสู่เป้าหมายชุมชนเข้มแข็ง ประชาชนมีรายได้ และมีคุณภาพชีวิตที่ดี และ 8) การพัฒนาศักยภาพคนตลอดทุกช่วงวัย เพื่อสร้างความมั่นคง และลดความเหลื่อมล้ำให้กับประชาชนทุกกลุ่มเป้าหมาย 
 
    "อย่างไรก็ตาม ตนได้ชื่นชมการดำเนินงานของกระทรวง พม. และเน้นย้ำการขับเคลื่อนภารกิจเพื่อลดความเหลื่อมล้ำทางสังคม ให้เห็นผลเป็นรูปธรรม ปัญหาการตั้งครรภ์ก่อนวัยอันควรต้องนำมาเป็นเรื่องเร่งด่วน เพราะเป็นต้นเหตุของปัญหาสังคมต่างๆ การเตรียมความพร้อมเข้าสู่สังคมผู้สูงอายุ การบูรณาการการทำงานร่วมกับภาคประชาสังคม การสร้างสรรค์งานประชาสัมพันธ์เพื่อสื่อสารและสร้างการรับรู้การเข้าถึงบริการและสวัสดิการของรัฐอย่างถ้วนหน้า และการเตรียมความพร้อมของการพัฒนางานเพื่อเข้าสู่ไทยแลนด์ 4.0 ทั้งนี้ ตนพร้อมให้การสนับสนุนการขับเคลื่อนงานของคณะกรรมการระดับชาติทุกชุด ในฐานะประธาน โดยขอให้กระทรวง พม. จัดลำดับความสำคัญและความเร่งด่วนของภารกิจ เพื่อวางแผนการดำเนินงานอย่างมีประสิทธิภาพ ซึ่งก่อให้เกิดประโยชน์แก่ประชาชนในการสร้างความมั่นคง มั่งคั่ง ยั่งยืน ต่อไป” พลเอก ฉัตรชัย กล่าวในตอนท้าย



ที่มา : http://www.thaigov.go.th/news/contents/details/8894