รัฐบาลไทย-ข่าวทำเนียบรัฐบาล-​พลเอกฉัตรชัย รองนายกรัฐมนตรี ประชุมผู้บริหารกระทรวงสาธารณสุข วาระพิเศษ







                                วันพฤหัสบดีที่ 21 ธันวาคม 2560                              





    1,002  













   ​พลเอกฉัตรชัย รองนายกรัฐมนตรี ประชุมผู้บริหารกระทรวงสาธารณสุข วาระพิเศษ
 

    รองนายกรัฐมนตรี มอบนโยบายผู้บริหารกระทรวงสาธารณสุข มอบนโยบายการทำงาน 4 ข้อ เน้นลดความเหลื่อมล้ำ แก้ปัญหาท้องก่อนวัยอันควร ขับเคลื่อนนโยบายสู่การปฎิบัติบูรณาการทำงานกับทุกภาคส่วน 





วันนี้(21 ธันวาคม 2560)ที่ ห้องประชุมชัยนาทนเรนทร กระทรวงสาธารณสุข จ.นนทบุรี พลเอกฉัตรชัย สาริกัลยะ รองนายกรัฐมนตรีประชุมผู้บริหารระดับสูงกระทรวงสาธารณสุข วาระพิเศษโดยมี ศ.คลินิกเกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข นพ.เจษฎา โชคดำรงสุข ปลัดกระทรวงสาธารณสุข พร้อมคณะผู้บริหาร เข้าร่วมประชุม เพื่อให้กำลังใจผู้บริหาร และผู้ปฏิบัติของกระทรวงสาธารณสุขทุกระดับ รวมทั้งรับทราบแนวทางการขับเคลื่อนและพัฒนาการดำเนินงานตามนโยบายของรัฐบาล

พลเอกฉัตรชัย กล่าวว่า จากการรับฟังยุทธศาสตร์ แผนงาน ผลการทำงานของกระทรวงสาธารณสุข มีจุดเด่นคือดูแลทั้งผู้ให้บริการและผู้รับบริการ ดูแลประชาชนครอบคลุมทั้ง ดูแล ป้องกัน รักษา มีเป้าหมาย สถิติที่ชัดเจน เพื่อประโยชน์ของประชาชนอย่างแท้จริง ทั้งนี้ ได้เน้นย้ำนโยบายที่สำคัญของรัฐบาล 4 เรื่องดังนี้ 1.ลดความเหลี่อมล้ำของสังคมในทุกด้านโดยเฉพาะด้านการรักษาพยาบาล ประชาชนเข้าถึงบริการอย่างทั่วถึง ได้กำชับให้กระทรวงสาธารณสุขให้ความสำคัญมากขึ้น

2.การแก้ไขปัญหาการตั้งครรภ์ก่อนวัยอันควร เป็นบ่อเกิดของปัญหาสังคม ซึ่งกระทรวงสาธารณสุขมีแผนการดำเนินงานอยู่แล้ว ฝากไว้ทำอย่างไรใน 1 ปี จะเห็นผลเป็นรูปธรรมชัดเจน 3.การขับเคลื่อนนโยบายสู่การปฎิบัติ ภายในระยะเวลาที่เหลือ 1 ปี ต้องทำงานทั้งการแก้ไขปัญหาเฉพาะหน้า การสร้างสุขภาพอนามัยที่ดี การดูแลประชาชนทุกกลุ่มวัย  การรักษาพยาบาลที่รวดเร็วมีคุณภาพเมื่อเจ็บป่วย และที่ต้องทำควบคู่กันคือการสร้างรากฐานที่ดีด้านสาธารณสุขของประเทศ      รวมทั้งการเตรียมพร้อมรองรับสังคมผู้สูงอายุ ที่จะมาถึงใน 5 ปีที่จะเป็นภาระสำคัญของประเทศ 4.การทำงานแบบบูรณาและร่วมมือการทำงานที่แท้จริง  ผนึกกำลังกันทำงาน จะช่วยให้ผ่านวิกฤตไปได้

"ผมเข้ามาทำหน้าที่ดูแล กำกับการทำงาน ขอให้กำลังใจเจ้าหน้าที่สาธารณสุขทุกท่าน ทั้งแพทย์ พยาบาล และวิชาชีพอื่นๆมีจิตวิญญาณในการเสียสละสูงที่จะทำอาชีพนี้ ยินดีที่ได้ทำงานร่วมกันและพร้อมสนับสนุนให้กระทรวงสาธารณสุขบรรลุเป้าหมายและยุทธศาสตร์ที่วางไว้" พลเอกฉัตรชัย กล่าว
************************************* 21 ธันวาคม 2560



ที่มา : http://www.thaigov.go.th/news/contents/details/8913