รัฐบาลไทย-ข่าวทำเนียบรัฐบาล-พม. ชื่นชมชายพิการสู้ชีวิต ดัดแปลงรถวีลแชร์ติดตั้งอุปกรณ์ลับมีด รับจ้างหารายได้จุนเจือครอบครัว ที่ จ.ลพบุรี







                                วันศุกร์ที่ 22 ธันวาคม 2560                              





    126  













   พม. ชื่นชมชายพิการสู้ชีวิต ดัดแปลงรถวีลแชร์ติดตั้งอุปกรณ์ลับมีด รับจ้างหารายได้จุนเจือครอบครัว ที่ จ.ลพบุรี
 

   พม. ชื่นชมชายพิการสู้ชีวิต ดัดแปลงรถวีลแชร์ติดตั้งอุปกรณ์ลับมีด รับจ้างหารายได้จุนเจือครอบครัว ที่ จ.ลพบุรี พร้อมเร่งช่วยเหลือชายพิการป่วยเป็นอัมพาต อาศัยอยู่กับภรรยาที่ป่วยเป็นโรคทางประสาท ที่ จ.สิงห์บุรี 





เมื่อวันที่ 21 ธ.ค. 60 เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 9/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุมณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ 
 
     นางไพรวรรณ กล่าวว่า จากกรณีชายพิการรายหนึ่ง ขาพิการทั้ง 2 ข้าง แต่สู้ชีวิต ดัดแปลงนำเอารถวีลแชร์มาติดตั้งอุปกรณ์ลับมีด ออกตระเวนรับจ้างลับมีด ระยะทางไป-กลับกว่า 20 กิโลเมตร เพื่อหารายได้จุนเจือครอบครัว และเลี้ยงดูภรรยา ที่อำเภอบ้านหมี่ จังหวัดลพบุรี นั้น ตนขอชื่นชมชายคนพิการดังกล่าว ที่มีความขยันหมั่นเพียร มุ่งมั่น เพื่อพัฒนาตนเอง ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต น่ายกย่อง เป็นแบบอย่างที่ดีของคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดลพบุรี (พมจ.ลพบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอย่างต่อเนื่อง อีกทั้ง ช่วยเหลือในการให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดี ในระยะยาวต่อไป 
 
     สำหรับกรณีชายพิการรายหนึ่ง ป่วยเป็นอัมพาตช่วงล่าง นอนป่วยติดเตียง ช่วยเหลือตัวเองไม่ได้ อาศัยอยู่กับภรรยาที่ป่วยเป็นโรคทางประสาท ไม่สามารถทำงานได้ ด้านเจ้าตัวเปิดเผยว่าอยากมีอาชีพ เพื่อจะได้มีรายได้จุนเจือครอบครัว ที่จังหวัดสิงห์บุรี นั้น ตนได้กำชับให้พัฒนาสังคมและความมั่นคงของมนุษย์จังหวัดสิงห์บุรี (พมจ.สิงห์บุรี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของ ครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำปรึกษาในเรื่อง ของกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพสร้างรายได้ที่เพียงพอ และมั่นคง สามารถเลี้ยงดูครอบครัวได้ในระยะยาวต่อไป 



ที่มา : http://www.thaigov.go.th/news/contents/details/8931