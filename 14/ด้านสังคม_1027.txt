รัฐบาลไทย-ข่าวทำเนียบรัฐบาล-สธ.หนุนพิษณุโลกเป็นเมืองสุขภาพและสมุนไพร ดูแลประชาชนควบคู่แพทย์แผนปัจจุบัน 







                                วันจันทร์ที่ 25 ธันวาคม 2560                              





    132  













   สธ.หนุนพิษณุโลกเป็นเมืองสุขภาพและสมุนไพร ดูแลประชาชนควบคู่แพทย์แผนปัจจุบัน 
 

   รัฐมนตรีว่าการกระทรวงสาธารณสุข ติดตามการบริการของสถานบริการสาธารณสุข เล็งหนุนพิษณุโลกเป็นเมืองสุขภาพเมืองสมุนไพรภาคเหนือตอนล่างผลิตยาแผนไทย ดูแลประชาชนควบคู่แพทย์แผนปัจจุบัน พร้อมสร้างอาชีพเพิ่มรายได้จากเมืองสมุนไพร 





 รัฐมนตรีว่าการกระทรวงสาธารณสุข ติดตามการบริการของสถานบริการสาธารณสุข เล็งหนุนพิษณุโลกเป็นเมืองสุขภาพเมืองสมุนไพรภาคเหนือตอนล่างผลิตยาแผนไทย ดูแลประชาชนควบคู่แพทย์แผนปัจจุบัน พร้อมสร้างอาชีพเพิ่มรายได้จากเมืองสมุนไพร
วันนี้ (25 ธันวาคม 2560) ที่ จ.พิษณุโลก ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วยนพ.เจษฎา โชคดำรงสุข ปลัดกระทรวงสาธารณสุข และผู้บริหารระดับสูง ตรวจเยี่ยมและติดตามการดำเนินงานด้านการแพทย์และสาธารณสุขในการให้บริการประชาชน ณ โรงพยาบาลบางกระทุ่ม จากนั้นเดินทางไปตรวจเยี่ยมโรงพยาบาลส่งเสริมสุขภาพตำบล นครป่าหมาก และพบปะอาสาสมัครสาธารณสุขประจำหมู่บ้าน อ.บางกระทุ่ม ในการลงพื้นที่ตรวจเยี่ยม ก่อนการประชุมคณะรัฐมนตรี นอกสถานที่อย่างเป็นทางการ
 
ศ.คลินิก เกียรติคุณ นพ.ปิยะสกล กล่าวว่า ตามแผนแม่บทแห่งชาติว่าด้วยการพัฒนาสมุนไพรไทย ฉบับที่ 1พ.ศ.2560-2564 ส่งเสริมการพัฒนาสมุนไพรอย่างครบวงจร (ต้นน้ำ กลางน้ำ และปลายน้ำ) และสนับสนุนการพัฒนาบริการแพทย์แผนไทย ต่อยอดจากภูมิปัญญาอันทรงคุณค่าในท้องถิ่น ให้สามารถเป็นจุดขายให้นักท่องเที่ยวเข้ามาใช้บริการ สร้างงาน สร้างอาชีพ สร้างรายได้แก่คนไทย ตามเจตนารมณ์ของการพัฒนาคนไทยไปสู่ เศรษฐกิจยุค 4.0 ซึ่งกระทรวงสาธารณสุขได้กำหนดให้การแพทย์แผนไทยและทางเลือก เป็น 1 ใน 19 สาขาหลักตามแผนพัฒนาระบบบริการสุขภาพ (Service Plan) เพื่อใช้ภูมิปัญญาไทยการแพทย์แผนไทยดูแลผู้ป่วยแบบผสมผสานร่วมกับแพทย์แผนปัจจุบันและสหวิชาชีพ เพิ่มทางเลือกการดูแลสุขภาพประชาชน ตั้งเป้าให้โรงพยาบาลศูนย์/โรงพยาบาลทั่วไป มีคลินิกบริการการแพทย์แผนไทยและการแพทย์ผสมผสานรักษาโรคทั่วไปและเฉพาะโรค อย่างน้อย 1 คลินิก  ขณะนี้ดำเนินการได้ร้อยละ 70 นอกจากนี้ยังได้พัฒนาโรงพยาบาลแพทย์แผนไทย และมีแพทย์แผนไทยในโรงพยาบาลส่งเสริมสุขภาพตำบลทั้ง 9,000 แห่ง ให้ประชาชนเข้าถึงบริการการแพทย์ผสมผสานมากขึ้น
 
สำหรับโรงพยาบาลบางกระทุ่ม นับเป็นโรงพยาบาลที่มีความก้าวหน้าการพัฒนาสมุนไพร มีโรงงานผลิตยาสมุนไพรที่ผ่านการรับรองมาตรฐานหลักเกณฑ์วิธีการที่ดีในการผลิตยาจากสมุนไพร (GMP หรือGood Manufacturing Practice) ในปี 2560 มีมูลค่าการใช้ยาแผนไทยในโรงพยาบาลกว่าร้อยละ 40 และได้กระจายยาแผนไทยที่ผลิตให้สถานบริการภายในจังหวัด ในเขตสุขภาพที่ 2 รวมถึงจังหวัดอื่นๆ กว่า 50 แห่ง มีประชาชนในพื้นร่วมกันตั้งกลุ่มสมุนไพรครบวงจรเพื่อเศรษฐกิจชุมชน จำนวน 77 ราย ปลูกวัตถุดิบสมุนไพรที่มีคุณภาพส่งโรงพยาบาล สร้างรายได้ให้กับชุมชน ในปีงบประมาณ 2561 มีแผนเพิ่มกำลังการผลิตยาสมุนไพรเพิ่มร้อยละ 10  อาทิ ยาแคปซูล ยาชง ยาลูกกลอน ยาน้ำ ลูกประคบสมุนไพร 55 รายการ เป็นต้น ทั้งนี้ โรงพยาบาลบางกระทุ่ม ได้รับงบพัฒนาจังหวัด/กลุ่มจังหวัดภาคเหนือตอนล่าง 1 (งบเพิ่มเติม) ปีงบประมาณ 2560 ในโครงการส่งเสริมและพัฒนาพืชสมุนไพรและการแพทย์แผนไทย เพื่อสร้างเสริมสุขภาพ เศรษฐกิจและการท่องเที่ยว ตามยุทธศาสตร์ของจังหวัดพิษณุโลกที่จะพัฒนาจังหวัดให้เป็นเมืองสุขภาพและเมืองสมุนไพร
 
สำหรับ สถิติการใช้ยาแผนไทยในสถานบริการสาธารณสุขทั่วประเทศปี 2560 มีมูลค่ากว่า 1,219ล้านบาท โดยในปี 2561 ตั้งเป้าให้มีมูลค่าการใช้ยาแผนไทยเพิ่มขึ้นร้อยละ 15 และจะพัฒนาคุณภาพมาตรฐานการผลิตยาสมุนไพรในโรงพยาบาลตามมาตรฐาน WHO-GMP ขณะนี้มีโรงงานผลิตยาสมุนไพรฯ ผ่านมาตรฐาน WHO-GMP แล้ว 32 แห่ง และอยู่ระหว่างพัฒนามาตรฐานและตรวจประเมินมาตรฐาน 15 แห่ง
 










 



ที่มา : http://www.thaigov.go.th/news/contents/details/8973