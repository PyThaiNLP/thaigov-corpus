รัฐบาลไทย-ข่าวทำเนียบรัฐบาล-พม. ชี้แจงประเด็นผลกระทบของคนเร่ร่อนจากการประกาศใช้ พ.ร.บ. รักษาความปลอดภัย พ.ศ. 2558







                                วันจันทร์ที่ 10 เมษายน 2560                              





    238  













   พม. ชี้แจงประเด็นผลกระทบของคนเร่ร่อนจากการประกาศใช้ พ.ร.บ. รักษาความปลอดภัย พ.ศ. 2558
 

   พม. ชี้แจงประเด็นผลกระทบของคนเร่ร่อนจากการประกาศใช้ พ.ร.บ. รักษาความปลอดภัย พ.ศ. 2558 





เมื่อวันที่ 8 เม.ย. 60 ที่กระทรวงการพัฒนาสังคมและความมั่นคงของมนุษย์ สะพานขาวกรุงเทพฯ นายณรงค์ คงคำ ผู้ตรวจราชการกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงฯ กล่าวถึงกรณีที่มูลนิธิอิสระชน เปิดเผยผลสำรวจสถานการณ์ผู้ใช้ชีวิตในพื้นที่สาธารณะของกรุงเทพมหานคร ประจำปี 2559 มีตัวเลขเพิ่มสูงขึ้น โดยส่วนหนึ่งเกิดจากพระราชบัญญัติธุรกิจรักษาความปลอดภัย พ.ศ. 2558 ที่กำหนดคุณสมบัติของผู้ที่ประกอบอาชีพเจ้าหน้าที่รักษาความปลอดภัย ซึ่งต้องมีวุฒิการศึกษาขั้นต่ำ ระดับ ม.3 ทั้งบางส่วนถูกหักรายได้เป็นค่าชุดทำงานและยึดบัตรประชาชน ส่งผลให้มีผู้ตกงานหรือลาออก มาใช้ชีวิตในที่สาธารณะเพิ่มขึ้น ร้อยละ 10 ซึ่งคาดว่าปี 2560 จะเพิ่มขึ้นอีกไม่ต่ำกว่า ร้อยละ 5 
 
   รัฐบาลได้มอบหมายให้กระทรวงการพัฒนาสังคมและความมั่นคงของมนุษย์ (พม.) โดย กรมพัฒนาสังคมและสวัสดิการ (พส.) ร่วมกับสำนักงานตำรวจแห่งชาติ กรุงเทพมหานคร กระทรวงสาธารณสุข และภาคประชาสังคม ดำเนินการสำรวจกลุ่มผู้ใช้ชีวิตในที่สาธารณะ เร่ร่อน ไร้ที่พึ่ง ขอทาน เพื่อให้ความช่วยเหลือคุ้มครองสวัสดิภาพในพื้นที่กรุงเทพมหานคร ตั้งแต่วันที่ 1 มี.ค. 60 ถึง ปัจจุบัน (วันที่ 7 เม.ย. 60) ดังนี้ 
 
     1) มีผู้ใช้ชีวิตในที่สาธารณะ คนไร้ที่พึ่งรวม 257 ราย โดยได้ดำเนินการให้ความช่วยเหลือคุ้มครองในสถานคุ้มครองคนไร้ที่พึ่ง จำนวน 155 คน ฟื้นฟูและพัฒนาทักษะทางอาชีพ จำนวน 58 ราย ส่งคืนกลับสู่ครอบครัว จำนวน 25 ราย ส่งไปทำงานในสถานประกอบการ (รปภ. 24 ราย แม่บ้าน 1 ราย) และส่งเข้ารับการรักษาในโรงพยาบาลกายและจิต จำนวน 19 ราย 
 
   2) จากการสอบประวัติบุคคลดังกล่าว โดยนักสังคมสงเคราะห์ยังไม่ปรากฏว่า มีผู้ประกอบอาชีพ รปภ. ออกมาเป็นผู้ใช้ชีวิตในที่สาธารณะ คนไร้บ้าน เร่ร่อน ไร้ที่พึ่ง ทั้งนี้ การดำเนินการของทีมบูรณาการมีเป้าหมายเพื่อให้ การคุ้มครองกลุ่มคนไร้ที่พึ่งและผู้ใช้ชีวิตในที่สาธารณะ เพื่อให้เข้าถึงสวัสดิการต่างๆ และสามารถดำรงชีวิต โดยพึ่งตนเองได้อย่างมีคุณค่าและศักดิ์ศรีความเป็นมนุษย์
 
   3) กรณี รปภ. ผู้ถูกเลิกจ้าง และต้องการความช่วยเหลือทางกระทรวงการพัฒนาสังคมฯ ร่วมกับ กรมการจัดหางาน กระทรวงแรงงาน ยินดีให้บริการจัดหาตำแหน่งงานที่เหมาะสม โดยพร้อมให้คำแนะนำปรึกษาผ่าน ศูนย์ช่วยเหลือสังคม สายด่วน 1300 บริการ 24 ชั่วโมง 



ที่มา : http://www.thaigov.go.th/news/contents/details/3006