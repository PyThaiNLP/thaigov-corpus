รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กหญิง 2 พี่น้อง วัย 12 ปี และ 13 ปี ที่ถูกอดีตพ่อเลี้ยงล่วงละเมิดทางเพศนานกว่า 2 ปี ที่ จ.สระบุรี







                                วันอังคารที่ 26 ธันวาคม 2560                              





    125  













   พม. เร่งเยียวยาจิตใจเด็กหญิง 2 พี่น้อง วัย 12 ปี และ 13 ปี ที่ถูกอดีตพ่อเลี้ยงล่วงละเมิดทางเพศนานกว่า 2 ปี ที่ จ.สระบุรี
 

   พม. เร่งเยียวยาจิตใจเด็กหญิง 2 พี่น้อง วัย 12 ปี และ 13 ปี ที่ถูกอดีตพ่อเลี้ยงล่วงละเมิดทางเพศนานกว่า 2 ปี จนคนโตตั้งครรภ์คลอดลูกวัย 6 เดือน และคนเล็กกำลังตั้งครรภ์ได้ 3 เดือน ที่ จ.สระบุรี พร้อมเร่งช่วยเหลือผู้ด้อยโอกาส ที่ จ.ตรัง 





  วันนี้ (26 ธ.ค. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 10/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุมณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ 
 
      นางไพรวรรณ กล่าวว่า จากกรณีหญิงวัย 24 ปี ร้องทุกข์ขอความช่วยเหลือกรณีลูกสาว 2 คน วัย 12 ปี และ 13 ปี ถูกอดีตสามีวัย 40 ปี ซึ่งเป็นพ่อเลี้ยงของเด็ก ข่มขืนกระทำชำเราตั้งแต่ปี 2557 และยังได้บังคับข่มขู่นำตัว 2 เด็กหญิงหนีหายไปนานกว่า 2 ปี ภายหลังเด็กหญิงได้พยายามติดต่อขอความช่วยเหลือ เนื่องจากทนพฤติกรรม ของพ่อเลี้ยงไม่ไหว ที่ชอบทุบตีทำร้ายร่างกาย กักขัง และเสพยาเสพติด โดยลูกสาวคนโตมีลูกวัย 6 เดือน และลูกสาวคนเล็กกำลังตั้งครรภ์ได้ 3 เดือน ที่จังหวัดสระบุรี ตนได้กำชับให้พัฒนาสังคมและความมั่นคงของมนุษย์จังหวัดสระบุรี (พมจ.สระบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงทั้ง 2 คนอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่างปกติสุข และให้การช่วยเหลือคุ้มครองเด็กตามพระราชบัญญัติคุ้มครองเด็ก พ.ศ. 2546 อีกทั้ง ติดตามเยี่ยมบ้านเพื่อให้กำลังใจเป็นระยะ ทั้งนี้ ปัญหาเด็กถูกกระทำความรุนแรงเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานหรือคนในครอบครัวอย่างใกล้ชิด ติดตามพฤติกรรมความผิดปกติเป็นระยะ เพื่อป้องกัน การเกิดเหตุในลักษณะดังกล่าวขึ้นอีก 
 
     สำหรับกรณีหญิงชราวัย 65 ปี อาชีพรับจ้างเกี่ยวข้าว มีรายได้วันละ 100-200 บาท ต้องรับภาระเพียงลำพังเลี้ยงดูหลานวัยกำลังเรียนถึง 7 คน ทั้ง 8 ชีวิตอาศัยในเพิงสังกะสีสภาพเก่าทรุดโทรมใกล้ผุพัง ไม่มีห้องน้ำ ไฟฟ้า และน้ำประปาใช้ ครอบครัวมีฐานะยากจน ที่อำเภอห้วยยอด จังหวัดตรัง นั้น ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ.ตรัง) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการศึกษาของเด็กทั้ง 7 คนอย่างต่อเนื่องในระยะยาว และการปรับปรุงสภาพที่อยู่อาศัยให้มั่นคงแข็งแรง ถูกสุขลักษณะ รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และให้คำแนะนำปรึกษา แก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป



ที่มา : http://www.thaigov.go.th/news/contents/details/9031