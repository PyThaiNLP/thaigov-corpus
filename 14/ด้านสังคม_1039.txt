รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือเด็กหญิงวัย 6 ขวบ ป่วยเป็นโรคดักแด้ และหลายโรครุมเร้า ที่ จ.สกลนคร 







                                วันพฤหัสบดีที่ 28 ธันวาคม 2560                              





    119  













   รมว.พม. กำชับ จนท. เร่งช่วยเหลือเด็กหญิงวัย 6 ขวบ ป่วยเป็นโรคดักแด้ และหลายโรครุมเร้า ที่ จ.สกลนคร 
 

   รมว.พม. กำชับ จนท. เร่งช่วยเหลือเด็กหญิงวัย 6 ขวบ ป่วยเป็นโรคดักแด้ และหลายโรครุมเร้า ที่ จ.สกลนคร และกรณีชายวัย 30 ปี ป่วยพิการทางสมอง พี่สาวต้องเลี้ยงดูและขังไว้ในห้องกว่า 15 ปี ที่ จ.ระยอง 





     วันนี้ (27 ธ.ค. 60) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 11/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ

     พลเอก อนันตพร กล่าวว่า จากกรณีเด็กหญิงวัย 6 ขวบ ป่วยหลายโรครุมเร้า ทั้งผิวหนังตกสะเก็ดเป็นบาดแผลทั่วทั้งตัว หรือโรคดักแด้ สร้างความเจ็บปวดทุกข์ทรมานเป็นอย่างมาก ทั้งสายตาพร่ามัว พูดไม่ได้ และหูไม่ได้ยิน กำพร้าพ่อ-แม่ อาศัยอยู่กับยายและย่าแก่ชรา ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอวานรนิวาส จังหวัดสกลนคร และกรณีหญิงวัย 33 ปี ต้องรับภาระเพียงลำพังเลี้ยงดูน้องชายวัย 30 ปี ที่ป่วยพิการทางสมอง ไม่ยอมสวมใส่เสื้อผ้า ต้องขังทิ้งไว้ในห้องเพียงลำพังนานกว่า 15 ปี ซึ่งภายในห้องมีสภาพเหม็นอับและไม่สะอาด เนื่องจากตนเองต้องออกไปทำงานเพื่อหารายได้จุนเจือครอบครัว ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอบ้านฉาง จังหวัดระยอง นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สกลนคร และ พมจ.ระยอง พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจ  ด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิดในระยะยาว พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมทั้ง ให้คำแนะนำแก่ทั้ง 2 ครอบครัวดังกล่าว ในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาว และพัฒนาคุณภาพชีวิตที่ดีต่อไป

     สำหรับกรณีเจ้าหน้าที่ชุดปฏิบัติการพิเศษกรมการปกครอง พร้อมหน่วยงานที่เกี่ยวข้อง บุกเข้าตรวจค้นและจับกุมร้านคาราโอเกะแห่งหนึ่ง ที่มีการลักลอบค้าประเวณีหญิงสาวชาวลาว จำนวน 10 คน ในจำนวนนี้เป็นเด็กหญิงที่มีอายุต่ำกว่า 18 ปี จำนวน 4 คน ที่อำเภอบึงสามพัน จังหวัดเพชรบูรณ์ นั้น ตนได้กำชับให้พัฒนาสังคมและความมั่นคงของมนุษย์จังหวัดเพชรบูรณ์ (พมจ.เพชรบูรณ์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวง พม. ทั้งนี้ จากการคัดแยกผู้เสียหายจากการค้ามนุษย์ของทีมสหวิชาชีพพบว่าเด็กหญิงทั้ง 4 คน ที่อายุต่ำกว่า 18 ปี เป็นผู้เสียหายจากการค้ามนุษย์ ซึ่งขณะนี้ กระทรวง พม. ได้รับผู้เสียหายทั้ง 4 คน เข้ามาอยู่ในความดูแลและคุ้มครองสวัสดิภาพที่สถานคุ้มครองและพัฒนาอาชีพบ้านสองแคว จังหวัดพิษณุโลก เรียบร้อยแล้ว ส่วนผู้ที่ไม่ได้เป็นผู้เสียหายจากการค้ามนุษย์ จำนวน 6 คน จะดำเนินการส่งกลับภูมิลำเนาต่อไป



ที่มา : http://www.thaigov.go.th/news/contents/details/9070