รัฐบาลไทย-ข่าวทำเนียบรัฐบาล-พม. เร่งช่วยเหลือชายชราวัย 106 ปี ที่มอบมรดกที่ดินให้ลูกหลาน แต่กลับถูกทอดทิ้งให้ใช้ชีวิตยากลำบาก และถูกข่มขู่จะทำร้าย ที่ จ.นครศรีธรรมราช 







                                วันพฤหัสบดีที่ 28 ธันวาคม 2560                              





    133  













   พม. เร่งช่วยเหลือชายชราวัย 106 ปี ที่มอบมรดกที่ดินให้ลูกหลาน แต่กลับถูกทอดทิ้งให้ใช้ชีวิตยากลำบาก และถูกข่มขู่จะทำร้าย ที่ จ.นครศรีธรรมราช 
 

   พม. เร่งช่วยเหลือชายชราวัย 106 ปี ที่มอบมรดกที่ดินให้ลูกหลาน แต่กลับถูกทอดทิ้งให้ใช้ชีวิตยากลำบาก และถูกข่มขู่จะทำร้าย ที่ จ.นครศรีธรรมราช พร้อมชื่นชมชายพิการสู้ชีวิต เก็บของเก่าขายหารายได้จุนเจือครอบครัว และเลี้ยงดูแม่แก่ชราวัย 80 ปี ที่ จ.พิจิตร 





วันนี้ (28 ธ.ค. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 12/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุมณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     นางไพรวรรณ กล่าวว่า จากกรณีชายชราวัย 106 ปี มอบมรดกที่ดินให้ลูกชายวัย 65 ปี และหลานชายวัย 32 ปี แต่หลังจากมอบให้แล้วไม่เคยกลับมาเหลียวแล ทอดทิ้งไป ทำให้ต้องใช้ชีวิตด้วยความยากลำบาก และยังกลับมาข่มขู่คุกคามจะทำร้าย ทำให้ต้องใช้ชีวิตอยู่ด้วยความหวาดระแวง ที่อำเภอทุ่งสง จังหวัดนครศรีธรรมราช และกรณีชายชราวัย 70 ปี สุขภาพร่างกายไม่แข็งแรง ต้องรับภาระเพียงลำพัง เลี้ยงดูหลานถึง 4 ชีวิต โดยหลายชายคนเล็กวัย 4 เดือน แม่ของเด็กถูกจำคุกและคลอดลูกในเรือนจำ จากนั้นได้ส่งออกมาให้เลี้ยงดู ซึ่งตนเองมีฐานะยากจน อาศัยเพียงเบี้ย ยังชีพคนชราใช้ประทังชีวิต รายได้ไม่เพียงพอค่าใช้จ่าย ที่อำเภอเมือง จังหวัดนครสวรรค์ นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครศรีธรรมราช และ พมจ.นครสวรรค์ พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุ และเด็กของกระทรวง พม. พร้อมมอบสิ่งของเครื่องใช้ ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว การตรวจสุขภาพและรักษาพยาบาลอาการป่วยของผู้ที่ป่วยอย่างใกล้ชิด พร้อมให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม ทั้งนี้ หากตรวจสอบพบว่าชายชราวัย 70 ปี ไม่สามารถรับเลี้ยงดูเหลานชายวัย 4 เดือนได้ ทางกระทรวง พม. มีบ้านพักเด็กและครอบครัวจังหวัดนครสวรรค์ ซึ่งเป็นหน่วยงานในสังกัดกระทรวง พม. พร้อมรับเด็กมาดูแลและคุ้มครองสวัสดิภาพ พัฒนา และฟื้นฟูเด็กในระยะยาวต่อไป ตามพระราชบัญญัติคุ้มครองเด็ก พ.ศ. 2546
 
     สำหรับกรณีชายวัย 51 ปี ร่างกายพิการ แต่สู้ชีวิต โยกรถสำหรับคนพิการเก็บของเก่าขายเพื่อหารายได้จุนเจือครอบครัว และเลี้ยงดูแม่แก่ชราวัย 80 ปี ครอบครัวมีฐานะยากจน ที่อำเภอสามง่าม จังหวัดพิจิตร นั้น ตนขอชื่นชม ชายพิการคนดังกล่าว ที่มีความขยันหมั่นเพียร มุ่งมั่น และมีความกตัญญู ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต น่ายกย่องเป็นแบบอย่างที่ดีของคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดพิจิตร (พมจ.พิจิตร) พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริงและประเมินทางสังคมของชายดังกล่าว เพื่อให้การช่วยเหลือในเบื้องต้นตามภารกิจ ด้านคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลชายคนดังกล่าวอย่างต่อเนื่อง อีกทั้ง ประสานหน่วยงานที่เกี่ยวข้องในพื้นที่แนะนำให้คำปรึกษาในเรื่องของกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพ ในระยะยาว และพัฒนาตุณภาพชีวิตที่ดีต่อไป



ที่มา : http://www.thaigov.go.th/news/contents/details/9102