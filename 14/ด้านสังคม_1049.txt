รัฐบาลไทย-ข่าวทำเนียบรัฐบาล-สธ.เตือนประชาชน ฉลองรับปีใหม่ เลือกอาหารร้อน สุกใหม่ สะอาด ปลอดภัย 







                                วันศุกร์ที่ 29 ธันวาคม 2560                              





    181  













   สธ.เตือนประชาชน ฉลองรับปีใหม่ เลือกอาหารร้อน สุกใหม่ สะอาด ปลอดภัย 
 

   กระทรวงสาธารณสุข เตือนประชาชนฉลองเทศกาลปีใหม่ เลือกอาหารที่ร้อน ปรุงสุก สะอาด เลือกซื้อจากร้านที่มีป้ายอาหารสะอาด รสชาติอร่อย เพื่อลดการเกิดโรคอุจจาระร่วง  อาหารเสี่ยง ประเภทยำ ลาบ  





      วันนี้ (29 ธันวาคม 2560) นายแพทย์โอภาส การย์กวินพงศ์  รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า นายแพทย์เจษฎา โชคดำรงสุข  ปลัดกระทรวงสาธารณสุข ได้ให้สำนักงานสาธารณสุขจังหวัด แนะนำประชาชนในการเลือกอาหารฉลองกับครอบครัว เพื่อนฝูงในช่วงวันหยุดเทศกาลส่งท้ายปีเก่า 2560 ต้อนรับปีใหม่ 2561 ซึ่งจะมีทั้งซื้อวัตถุดิบไปปรุงเอง สั่งจากร้านอาหาร หรือไปรับประทานอาหารนอกบ้าน เมนูที่นิยมรับประทานคือ อาหารทะเล ยำ ลาบ ส้มตำ ขนมจีน โดยเฉพาะอาหารทะเล ระมัดระวังเรื่องการปรุง ขอให้ปรุงสุก รับประทานอาหารร้อน ผักผลไม้ล้างด้วยน้ำสะอาด เพื่อลดโรคอุจจาระร่วงและโรคอาหารเป็นพิษ

     นายแพทย์โอภาสกล่าวต่อว่า  ขอให้ประชาชนยึดหลัก กินร้อน ช้อนกลาง และล้างมือบ่อยๆ อาหารต้องปรุงไม่เกิน 4 ชั่วโมงก่อนรับประทาน  หากกินอาหารประเภทปิ้งย่างเช่นหมูกระทะ กุ้งกระทะ ขอให้ปิ้งให้สุกก่อน  สำหรับเมนูที่มักเป็นต้นเหตุของโรคอุจจาระร่วง 10 เมนู ได้แก่  1.ลาบ ก้อยดิบ เช่น ลาบหมู ก้อยปลาดิบ 2.ยำกุ้งเต้น  3.ยำหอยแครง  4.ข้าวผัดโรยเนื้อปู  โดยเฉพาะกรณีที่ทำปริมาณมาก   5.อาหารหรือขนมที่ราดด้วยกะทิสด  6.ขนมจีน  7.ข้าวมันไก่ 8.ส้มตำ 9.สลัดผัก และ10.น้ำแข็ง  สำหรับผู้ที่เดินทางท่องเที่ยว ขอให้เลือกร้านที่มีป้ายอาหารสะอาด รสชาติอร่อย ที่รับรองโดยกรมอนามัย กระทรวงสาธารณสุข และควรนำยาแก้ท้องเสียเช่น ยาธาตุน้ำขาว ยาธาตุน้ำแดง ผงน้ำตาลเกลือแร่  ยาลดกรดติดตัวไปด้วย เพื่อบรรเทาอาการท้องเสียที่อาจเกิดขึ้นได้

     ในการดูแลเบื้องต้นให้ดื่มน้ำผสมผงน้ำตาลเกลือแร่โออาร์เอสแทนน้ำ หรืออาจทำเองโดยใช้น้ำต้มสุก 1 ขวดน้ำปลาใหญ่ หรือประมาณ 750 ซีซี. ผสมน้ำตาลทราย 2 ช้อนโต๊ะ และเกลือแกงครึ่งช้อนชา ผสมให้เข้ากัน ทิ้งให้เย็นและดื่มแทนน้ำ แต่ถ้าอาการไม่ดีขึ้น ขอให้รีบพบแพทย์หรือเจ้าหน้าที่สาธารณสุขใกล้บ้าน 
 



ที่มา : http://www.thaigov.go.th/news/contents/details/9112