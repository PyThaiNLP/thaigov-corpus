รัฐบาลไทย-ข่าวทำเนียบรัฐบาล-พม. เชิญชวนรับบริการเพื่อคนพิการตลอด 24 ชม. ณ ศูนย์บริการคนพิการกรุงเทพมหานคร พร้อมกำชับทีม One Home จังหวัดนนทบุรี เร่งช่วยเหลือเด็ก 2 พี่น้อง ต้องขาดเรียนบ่อยครั้ง







                                วันศุกร์ที่ 29 ธันวาคม 2560                              





    221  













   พม. เชิญชวนรับบริการเพื่อคนพิการตลอด 24 ชม. ณ ศูนย์บริการคนพิการกรุงเทพมหานคร พร้อมกำชับทีม One Home จังหวัดนนทบุรี เร่งช่วยเหลือเด็ก 2 พี่น้อง ต้องขาดเรียนบ่อยครั้ง
 

   พม. เชิญชวนรับบริการเพื่อคนพิการตลอด 24 ชม. ณ ศูนย์บริการคนพิการกรุงเทพมหานคร พร้อมกำชับทีม One Home จังหวัดนนทบุรี เร่งช่วยเหลือเด็ก 2 พี่น้อง ต้องขาดเรียนบ่อยครั้ง และกินอาหารหมดอายุประทังชีวิต 





 วันนี้ (29 ธ.ค. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 13/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวง พม. สะพานขาว กรุงเทพฯ
 
     นางไพรวรรณ กล่าวว่า จากกรณี เด็กสองพี่น้องวัย 8 ขวบ และ 10 ขวบ ต้องขาดเรียนบ่อยครั้ง เนื่องจากไม่มีเงินไปโรงเรียน โดยอยู่กับแม่และยาย ที่มีอาชีพเก็บของเก่าขาย แต่รายได้ไม่เพียงพอ ทำให้ต้องกินอาหารหมดอายุประทังชีวิต ซึ่งทั้งหมดอาศัยในบ้านสภาพเก่าทรุดโทรม ครอบครัวมีฐานะยากจน ที่จังหวัดนนทบุรี นั้นตนได้กำชับให้พัฒนาสังคมและความมั่นคงของมนุษย์จังหวัดนนทบุรี (พมจ.นนทบุรี) พร้อมทีม One Home จังหวัดนนทบุรี เร่งลงพื้นที่ตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็นและอุปกรณ์ทางการศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กอย่างต่อเนื่อง และการปรับปรุงซ่อมแซมสภาพที่อยู่อาศัยให้มีความมั่นคง แข็งแรง ถูกสุขลักษณะ เหมาะสมสำหรับผู้สูงอายุ พร้อมให้คำแนะนำปรึกษาในเรื่องสวัสดิการสังคม เพื่อขอรับสิทธิตามกฎหมาย รวมทั้งการส่งเสริมอาชีพ เพื่อสร้างรายได้ที่เพียงพอและมั่นคงในระยะยาวต่อไป
 
     สำหรับกรณีหญิงชราวัย 66 ปี ป่วยเป็นโรคมะเร็งปอดระยะสุดท้าย และเชื้อมะเร็งลุกลามทั่วร่างกาย รวมทั้งกระดูกไขสันหลัง ทำให้ประสาทขาและระบบขับถ่ายไม่ทำงาน จึงไม่สามารถช่วยเหลือตัวเองได้ ต้องอยู่กับลูกสาวและหลานสาว ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอทุ่งช้าง จังหวัดน่าน นั้น ตนได้กำชับให้พัฒนาสังคมและความมั่นคงของมนุษย์จังหวัดน่าน (พมจ.น่าน) พร้อมทีม One Home จังหวัดน่าน เร่งลงพื้นที่ตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการ พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลหญิงชราดังกล่าวอย่างใกล้ชิด พร้อมทั้งให้คำแนะนำปรึกษาในเรื่องสวัสดิการสังคม เพื่อขอรับสิทธิตามกฎหมาย รวมทั้ง การส่งเสริมอาชีพ เพื่อสร้างรายได้ที่เพียงพอและมั่นคงในระยะยาวต่อไป
 
     นอกจากนี้ เมื่อวันที่ 28 ธันวาคม 2560 กระทรวง พม. ได้เปิดศูนย์บริการคนพิการกรุงเทพมหานคร ซึ่งเป็น 1 ใน 9 ของขวัญปีใหม่ ก้าวไปกับ "พม.” สำหรับศูนย์บริการดังกล่าว เป็นศูนย์รวมการให้บริการและอำนวยความสะดวกแบบจุดเดียวเบ็ดเสร็จ หรือ One-Stop Service สำหรับคนพิการ ผู้ดูแลคนพิการ องค์กรด้านคนพิการ รวมทั้งหน่วยงานภาครัฐและภาคเอกชน โดยเปิดให้บริการ 24 ชั่วโมง ซึ่งจัดบริการด้านต่างๆ ให้แก่คนพิการในพื้นที่กรุงเทพมหานครและปริมณฑล ประกอบด้วย 1) การออกบัตรประจำตัวคนพิการ 2) บริการกู้ยืมเงินกองทุนส่งเสริมและพัฒนาคุณภาพชีวิตคนพิการเพื่อประกอบอาชีพ 3) บริการสงเคราะห์ช่วยเหลือคนพิการหรืออุปกรณ์เครื่องช่วยความพิการ 4) บริการด้านการส่งเสริมอาชีพและการจ้างงานคนพิการ 5) การบริการลงพื้นที่เยี่ยมบ้าน/ช่วยเหลือ หรือบริการให้คำปรึกษา และ 6) การบริการด้านอื่นๆ อาทิ บริการนวดคนตาบอด ร้านจำหน่ายผลิตภัณฑ์ของคนพิการ ร้านกาแฟคนพิการ และศูนย์สายด่วน 1479 เพื่อคนพิการทั้งมวล
 
     "ทั้งนี้ ขอเชิญชวนคนพิการ ผู้ดูแลคนพิการ องค์กรด้านคนพิการ รวมทั้งประชาชนทั่วไป สามารถมาใช้บริการศูนย์ฯ ดังกล่าว ได้ตั้งแต่บัดนี้เป็นต้นไป ณ กรมส่งเสริมและพัฒนาคุณภาพชีวิตคนพิการ สถานสงเคราะห์เด็กหญิงบ้านราชวิถี เขตราชเทวี กรุงเทพฯ หรือสอบถามรายละเอียดเพิ่มเติมได้ที่ สายด่วน 1479 เพื่อคนพิการทั้งมวล” นางไพรวรรณ กล่าวในตอนท้าย



ที่มา : http://www.thaigov.go.th/news/contents/details/9120