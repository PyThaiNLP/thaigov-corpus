รัฐบาลไทย-ข่าวทำเนียบรัฐบาล-พม. บูรณาการทำงานเพื่อแก้ไขปัญหาเด็กถูกล่วงละเมิดทางเพศ พร้อมให้การคุ้มครองสวัสดิภาพตามกฎหมาย







                                วันพุธที่ 10 มกราคม 2561                              





    129  













   พม. บูรณาการทำงานเพื่อแก้ไขปัญหาเด็กถูกล่วงละเมิดทางเพศ พร้อมให้การคุ้มครองสวัสดิภาพตามกฎหมาย
 

   พม. บูรณาการทำงานเพื่อแก้ไขปัญหาเด็กถูกล่วงละเมิดทางเพศ พร้อมให้การคุ้มครองสวัสดิภาพตามกฎหมาย 





     วันที่ 9 ม.ค. 61 เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยถึงกรณีสื่อแห่งหนึ่งของออสเตรเลียได้รายงานข่าวว่าชาวต่างชาติประมาณ 180 คน ซึ่งเป็นผู้ต้องสงสัยใน คดีล่วงละเมิดทางเพศต่อเด็กได้หลบซ่อนตัวอยู่ในประเทศไทย และกลุ่มคนเหล่านี้มักเดินทางไปยังเมืองพัทยาเป็นประจำ หรือบางคนได้มาพักอาศัยอยู่ ซึ่งตำรวจไทยกำลังติดตามสอบสวนดำเนินคดี เพื่อป้องกันการเกิดคดีล่วงละเมิดทางเพศต่อเด็กเพิ่มเติม ในขณะที่ องค์กรพัฒนาเอกชนแห่งหนึ่งในเมืองพัทยา ได้ประสานงานกับเจ้าหน้าที่ของหน่วยงานที่เกี่ยวข้อง เพื่อติดตามข้อมูลผู้ต้องสงสัยและผู้ต้องหาหลบหนีคดีล่วงละเมิดทางเพศ ซึ่งใช้เครือข่ายอินเทอร์เน็ต ในการเข้าถึงเด็กและเยาวชนเพื่อก่อเหตุดังกล่าว ซึ่งกระทรวงการพัฒนาสังคมและความมั่นคงของมนุษย์ (พม.) ขอชี้แจงดังนี้
     1. กระทรวง พม. มีภารกิจหลักในการให้ความช่วยเหลือคุ้มครองเด็กและผู้เสียหายจากการค้ามนุษย์ ตาม พ.ร.บ.คุ้มครองเด็ก พ.ศ. 2546 และ พ.ร.บ.ป้องกันและปราบปราบการค้ามนุษย์ พ.ศ. 2551 อีกทั้งมีการจัดตั้งศูนย์ Child Online Protection Action Thailand (COPAT) เพื่อทำหน้าที่ประสานงานและเชื่อมโยงงานด้านการดูแลเด็กและเยาวชนบนโลกออนไลน์ร่วมกับทุกภาคส่วน โดยเฉพาะหน่วยปฏิบัติการปราบปรามการล่วงละเมิดทางเพศต่อเด็กทางอินเทอร์เน็ต (TICAC)ทั้งนี้ เมื่อได้รับแจ้งเหตุเด็กถูกล่วงละเมิดทางเพศ กระทรวง พม. โดยกรมกิจการเด็กและเยาวชน (ดย.) จะส่ง นักสังคมสงเคราะห์ลงพื้นที่ร่วมคัดแยกผู้เสียหายเบื้องต้น หากพบว่าเป็นผู้เสียหายจากการค้ามนุษย์ จะได้รับ การคุ้มครองตามกฎหมาย โดยมีการจัดบริการอย่างเหมาะสม ทั้งอาหาร ที่พัก การรักษาพยาบาล การบำบัดฟื้นฟูทั้งทางร่างกายและจิตใจ การให้การศึกษาและฝึกอบรม การเรียกร้องสิทธิให้ความช่วยเหลือทางกฎหมาย และส่งกลับไปยังประเทศเดิมหรือภูมิลำเนาของผู้เสียหายฯ
     2. กระทรวง พม. ได้ตระหนักถึงความสำคัญในการทำงานเชิงป้องกัน ทั้งมิติของการอบรมให้ความรู้แก่ประชาชนในพื้นที่จังหวัดต่างๆ เพื่อป้องกันการถูกล่อลวงหรือตกเป็นผู้เสียหายจากการค้ามนุษย์ รวมถึงการรณรงค์ประชาสัมพันธ์ สร้างการตระหนักรู้ของคนในสังคมร่วมกับภาคีเครือข่ายภาครัฐและเอกชน ได้แก่
          2.1 ป้ายประชาสัมพันธ์ เพื่อรณรงค์ไม่ให้นักท่องเที่ยวซื้อบริการทางเพศจากเด็ก รวมถึงช่องทางการแจ้งเบาะแสทางสายด่วน 1300 ของศูนย์ช่วยเหลือสังคม กรณีที่พบเห็นการกระทำความผิดการค้ามนุษย์หรือการค้าประเวณี
          2.2 การผลิตภาพยนตร์สั้นเผยแพร่บนสายการบินต่างๆ (Inflight Video) เพื่อสร้างการรับรู้แก่นักท่องเที่ยวและประชาชนร่วมรณรงค์ยุติการค้ามนุษย์และการแสวงประโยชน์ทางเพศที่แฝงมากับการท่องเที่ยว
          2.3 การผลิตสื่อรณรงค์การต่อต้านการค้ามนุษย์ ในรูปแบบโปสเตอร์ ชุด "คุณเห็นฉันไหม" Can You See Me? เพื่อสร้างความรับรู้และตระหนักของประชาชน เพื่อสื่อสารให้ประชาชนได้ตระหนัก ถึงความร้ายแรงของปัญหา การค้ามนุษย์ และการสร้างภูมิคุ้มกันทางสังคม เมื่อรู้ปัญหาแล้วต้องป้องกัน ตัวเอง สร้างภูมิคุ้มกันให้ตนเองและครอบครัว
     3. กระทรวง พม. ได้ดำเนินงานโดยยึดหลักการทำงานที่มุ่งให้ความสำคัญต่อคุณค่าของศักดิ์ศรีความเป็นมนุษย์ โดยได้ดำเนินโครงการเสริมพลังเพื่อให้ผู้เสียหายได้มีส่วนร่วมในการแลกเปลี่ยนประสบการณ์ สร้างเครือข่ายอาสาสมัคร ในรูปแบบเพื่อนช่วยเพื่อน และเฝ้าระวังทางสังคม เพื่อป้องกันไม่ให้คนในสังคมตกเข้าสู่กระบวนการค้ามนุษย์



ที่มา : http://www.thaigov.go.th/news/contents/details/9284