รัฐบาลไทย-ข่าวทำเนียบรัฐบาล-กระทรวงดิจิทัลฯ ระดมพลังหน่วยงานในสังกัด จัดกิจกรรม “วันเด็กแห่งชาติ” รับคำขวัญนายกฯ “รู้คิด รู้เท่าทัน สร้างสรรค์เทคโนโลยี”







                                วันพุธที่ 10 มกราคม 2561                              





    276  













   กระทรวงดิจิทัลฯ ระดมพลังหน่วยงานในสังกัด จัดกิจกรรม “วันเด็กแห่งชาติ” รับคำขวัญนายกฯ “รู้คิด รู้เท่าทัน สร้างสรรค์เทคโนโลยี”
 

   กระทรวงดิจิทัลฯ 





              กระทรวงดิจิทัลฯ ร่วมมือกับหน่วยงานในสังกัดฯ จัดกิจกรรม “วันเด็กแห่งชาติ” ประจำปี 2561 ณ ตึกสันติไมตรี ทำเนียบรัฐบาล และศูนย์ราชการ แจ้งวัฒนะ  เน้นกิจกรรมด้านดิจิทัล ขานรับคำขวัญ “รู้คิด รู้เท่าทัน สร้างสรรค์เทคโนโลยี” ของนายกรัฐมนตรี  โดย บมจ.ทีโอที จัดกิจกรรมสำหรับเด็กเล็กอย่างระบายสี บิดลูกโป่ง และเคลือบฟลูออไรด์ บมจ.กสท โทรคมนาคม จัดกิจกรรม ” CAT esports : เพราะนี่ไม่ใช่แค่เกม แต่มันคืออนาคต” บจ.ไปรษณีย์ไทย นำเกมต่างๆ ในรูปแบบทัชสกรีนให้เด็กได้สัมผัสโลกยุคใหม่  ETDA จัดกิจกรรมสันทนาการให้ความรู้ด้าน Cybersecurity ส่วน DEPA ขนเทคโนโลยีดิจิทัลล้ำสมัยให้เยาวชนได้เห็นโลกอนาคต สำหรับที่ศูนย์ราชการฯ อาคารรัฐประศาสนภักดี ถนนแจ้งวัฒนะ สำนักงานปลัดกระทรวงดิจิทัลฯ ร่วมกับ สดช. สสช. และ DEPA จัดกิจกรรมสอนเขียนโค้ดโปรแกรมสำหรับเด็ก พร้อมกิจกรรมแจกของรางวัลต่างๆ ให้เด็กและเยาวชนได้ร่วมสนุกตลอดทั้งวันด้วยเช่นกัน
 
                ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า เนื่องในโอกาสวันเด็กแห่งชาติ ประจำปี 2561 และด้วยการพัฒนาของเทคโนโลยีทำให้เรื่องของดิจิทัลเข้ามามีส่วนสำคัญในการดำรงชีวิต การปลูกฝังให้เยาวชนเข้าถึงและมีความเข้าใจในการใช้เทคโนโลยีดิจิทัลอย่างสร้างสรรค์ ตามคำขวัญวันเด็กประจำปี 2561 ของ พล.อ.ประยุทธ์ จันทร์โอชา นายกรัฐมนตรี ความว่า “รู้คิด รู้เท่าทัน สร้างสรรค์เทคโนโลยี” ซึ่งเป็นเรื่องที่ทุกภาคส่วน โดยเฉพาะกระทรวงดิจิทัลฯ ในฐานะหน่วยงานหลักในการส่งเสริมการใช้เทคโนโลยีดิจิทัล ได้ตระหนักถึงความสำคัญในเรื่องดังกล่าว จึงได้ร่วมมือกับหน่วยงานในสังกัดกระทรวงฯ จัดกิจกรรมวันเด็ก ในวันเสาร์ที่ 13 มกราคม นี้ ตามสถานที่ต่างๆ ทั้งที่ตึกสันติไมตรี หลังใน ทำเนียบรัฐบาล ซึ่งถือเป็นสถานที่สำคัญในการจัดงานวันเด็กแห่งชาติของทุกปี รวมถึงที่อาคารรัฐประศาสนภักดี (อาคารบี) ศูนย์ราชการเฉลิมพระเกียรติ 80 พรรษา 5 ธันวาคม 2550 ถนนแจ้งวัฒนะ กรุงเทพฯ ซึ่งกิจกรรมต่างๆ ที่จัดขึ้น จะเป็นประโยชน์ต่อเยาวชนและส่งเสริมการสร้างอนาคตของชาติด้วยเทคโนโลยีดิจิทัล
 
                   สำหรับกิจกรรมวันเด็กประจำปี 2561 ของหน่วยงานในสังกัดกระทรวงดิจิทัลฯ ที่ตึกสันติไมตรี หลังในทำเนียบรัฐบาล ประกอบด้วย กิจกรรมแจกของขวัญ กิจกรรมระบายสี กิจกรรมบิดลูกโป่ง กิจกรรมการแพทย์ และกิจกรรมเคลือบฟลูออไรด์ให้กับเยาวชนที่มาร่วมงานของบริษัท ทีโอที จำกัด (มหาชน) ด้านบริษัท กสท โทรคมนาคม จำกัด (มหาชน) หรือ CAT ได้จัดกิจกรรม CAT esports ภายใต้แนวคิด “เพราะนี่ไม่ใช่แค่เกม แต่มันคืออนาคต” ส่งเสริมให้เด็กและเยาวชนไทยได้เรียนรู้การเล่นเกมในรูปแบบ esports โดยมีนักกีฬา esports ที่ประสบความสำเร็จแล้วมาให้คำแนะนำวิธีการเล่นเกมที่ถูกต้อง มีทิศทางที่สามารถพัฒนาไปสู่เกมการแข่งขัน อาทิ เกม FIFA 18 ซึ่งเป็นเกมแนวกีฬาฟุตบอลมาให้น้องๆ ทดลองเล่น และการเล่นเกมผ่านเครื่องคอมพิวเตอร์ มี 2 รูปแบบกิจกรรม คือ esport Training by CAT อบรมการเล่นเกมอย่างถูกวิธีและมีทิศทาง กับ CAT Test FIFA 18 Champions แข่งชิงแชมป์ ชิงรางวัล
 
                 ส่วนบริษัท ไปรษณีย์ไทย จำกัด ได้จัดกิจกรรมเล่นเกมผ่านหน้าจอ LED ทัชสกรีนสมัยใหม่ในยุคดิจิทัล เช่น เกมจับผิดภาพ เกมจับคู่ และเกมต่อจิ๊กซอร์ภาพแสตมป์น่ารู้ นอกจากนั้นยังมีเกมที่ใช้อุปกรณ์ของไปรษณีย์มาร่วมสนุก ได้แก่ เกมไปรษณีย์มหาสนุก เกมรับฝากสายฟ้า ลูกโป่งบิน ส่งต่อถุงมหัศจรรย์ กล่องวิเศษ โดยเยาวชนที่มาร่วมงาน ยังจะได้รับเครื่องดื่มฟรี พร้อมมีการจำหน่ายสินค้าของไปรษณีย์ เช่น แสตมป์ สิ่งสะสม ของที่ระลึก เป็นต้น ด้านสำนักงานพัฒนาธุรกรรมทางอิเล็กทรอนิกส์ (องค์การมหาชน) หรือ ETDA ได้จัดกิจกรรมสันทนาการ ได้แก่ เกม Cybersecurity ซึ่งเป็นกิจกรรมการเล่นเกมผ่านจอ Touch Screen แฝงความรู้ให้กับเด็กๆ เกี่ยวกับเรื่อง Cybersecurity พร้อมมีรางวัลมอบให้แก่เด็กๆ ที่เข้าร่วมกิจกรรม อีกทั้งสำนักงานส่งเสริมเศรษฐกิจดิจิทัล หรือ DEPA จะนำเทคโนโลยีดิจิทัลที่ล้ำสมัยมาให้เด็กๆ ได้ร่วมสนุก อาทิ การสัมผัส LEGO Robot การบังคับ Mini Drone การฝึกเขียน Code กับเซียน การแข่งเต้นแบบดิจิทัล และกิจกรรมตะลุยแดนเกม VR
 
                  ด้านกิจกรรมวันเด็กที่หน่วยงานในสังกัดกระทรวงดิจิทัลฯ จะร่วมจัดในพื้นที่ลานอเนกประสงค์ ชั้น 2 อาคารรัฐประศาสนภักดี (อาคารบี) ศูนย์ราชการเฉลิมพระเกียรติ 80 พรรษาฯ ถนนแจ้งวัฒนะ นั้น ได้แก่ สำนักงานปลัดกระทรวงดิจิทัลฯ สำนักงานเลขาธิการคณะกรรมการดิจิทัลเพื่อเศรษฐกิจและสังคมแห่งชาติ (สดช.) สำนักงานสถิติแห่งชาติ (สสช.) และสำนักงานส่งเสริมเศรษฐกิจดิจิทัล (DEPA) ประกอบด้วยกิจกรรมต่างๆ อาทิ กิจกรรมสอนเขียนโค้ดโปรแกรมสำหรับเด็ก กิจกรรมวาดภาพระบายสี กิจกรรมตอบคำถาม แจกของขวัญของรางวัลมากมาย นอกจากนั้นยังมีการกิจกรรมวันเด็กในพื้นที่ของแต่ละหน่วยงาน อาทิ สำนักงานใหญ่ บริษัท ทีโอที จำกัด (มหาชน) และสำนักงานใหญ่ บริษัท กสท โทรคมนาคม จำกัด (มหาชน) เป็นต้น ซึ่งมีการจัดกิจกรรมในวันดังกล่าวต่อเนื่องทุกปี
 
                  ทั้งนี้ ทุกกิจกรรมจะจัดขึ้นในวันเด็กแห่งชาติ เสาร์ที่ 13 มกราคม 2561 ตลอดทั้งวัน ซึ่งคาดว่าจะมีผู้ปกครองพาเด็กและเยาวชนเข้าร่วมงานตามสถานที่ต่างๆ เป็นจำนวนมาก โดยทุกกิจกรรมที่กระทรวงดิจิทัลฯ และหน่วยงาน ในสังกัดฯ จัดขึ้น ถือเป็นการให้ความสำคัญต่อเด็กและเยาวชนของประเทศ เพราะเด็กและเยาวชนในวันนี้ หากได้รับการบ่มเพาะและปลูกฝังเป็นอย่างดี ก็จะเป็นอนาคตของชาติที่ดีต่อไป
 

************************************



ที่มา : http://www.thaigov.go.th/news/contents/details/9293