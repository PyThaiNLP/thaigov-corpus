รัฐบาลไทย-ข่าวทำเนียบรัฐบาล-พม. กำชับทีม One Home ลงพื้นที่คุ้มครอง พัฒนาศักยภาพหมอลำพ่อลูก จ.อุดรธานี พร้อมเร่งเยียวยา 2 พี่น้องที่ถูกแม่เลี้ยงทุบตีได้รับบาดเจ็บ ที่ จ.อ่างทอง







                                วันพุธที่ 10 มกราคม 2561                              





    112  













   พม. กำชับทีม One Home ลงพื้นที่คุ้มครอง พัฒนาศักยภาพหมอลำพ่อลูก จ.อุดรธานี พร้อมเร่งเยียวยา 2 พี่น้องที่ถูกแม่เลี้ยงทุบตีได้รับบาดเจ็บ ที่ จ.อ่างทอง
 

   พม. กำชับทีม One Home ลงพื้นที่คุ้มครอง พัฒนาศักยภาพหมอลำพ่อลูก จ.อุดรธานี พร้อมเร่งเยียวยา 2 พี่น้องที่ถูกแม่เลี้ยงทุบตีได้รับบาดเจ็บ ที่ จ.อ่างทอง 





     วันนี้ (10 ม.ค.61) เวลา 08.30 น. กระทรวงการพัฒนาสังคมและความมั่นคงของมนุษย์ (พม.) โดย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 18/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา และประชุมผู้บริหารระดับสูงกระทรวงการพัฒนาสังคมและความมั่นคงของมนุษย์ ประจำเดือนมกราคม 2561 โดยผู้บริหารกระทรวง พม. ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
          จากกรณีชายสู้ชีวิตวัย 39 ปี ป่วยหลายโรครุมเร้า ทั้งไทรอยด์ ความดัน และไซนัสอักเสบ พาลูกสาววัย 8 ขวบ แต่งชุดหมอลำ ออกตระเวนร้องเพลง และขายดอกไม้ ตามร้านอาหารต่างๆในช่วงค่ำ เพื่อหารายได้จุนเจือครอบครัว เป็นทุนการศึกษาให้แก่ลูกสาว และค่ารักษาพยาบาล ครอบครัวมีฐานะยากจน ที่จังหวัดอุดรธานี นั้น ตนขอชื่นชมเด็กหญิงคนดังกล่าว ที่มีจิตใจเข้มแข็ง ขยันหมั่นเพียร มีความมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) พร้อมทีม One Home จังหวัดอุดรธานี เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้เป็นพ่ออย่างใกล้ชิด และดูแลเรื่องการศึกษาของเด็กหญิงคนดังกล่าวอย่างต่อเนื่องในระยะยาว ซึ่งขณะนี้ จากการตรวจสอบข้อมูลในระบบ พบว่าไม่มีการจดทะเบียนเป็นผู้แสดงความสามารถตาม พ.ร.บ.ควบคุมการขอทาน พ.ศ. 2559  ทั้งนี้ ได้ประสาน ศูนย์คนไร้ที่พึ่งอุดรธานี เพื่อลงพื้นที่บริเวณดังกล่าวในเขตเทศบาลนครอุดรธานี และจะดำเนินการ ดังนี้ 1. แจ้งเรื่องกฎหมาย พ.ร.บ.ขอทาน และแนะนำให้ไปจดทะเบียนผู้แสดงความสามารถที่สำนักงาน พมจ.อุดรธานี 2 .ให้คำแนะนำในการดูแลเด็กหญิงวัย 8 ขวบ ที่พามาแสดงด้วย เรื่องการคุ้มครองและการดูแลที่เหมาะสมตาม พ.ร.บ.คุมครองเด็ก 3. กรณีที่จะไปแสดงที่ใดในพื้นที่เทศบาลนครอุดรธานี ต้องแจ้งขออนุญาตที่เขตเทศบาลนครอุดรธานี 4. กรมพัฒนาสังคมและสวัสดิการ (พส.) มีกำหนดจัดพัฒนาศักยภาพด้านหมอลำ ที่จังหวัดขอนแก่น ดังนั้น ศูนย์ตุ้มครองคนไร้ที่พึ่งจังหวัดอุดรธานี เล็งเห็นถึงประสบการณ์และความสามารถด้านหมอลำ ซึ่งอาจเชิญเป็นวิทยากรร่วมกับ hub หมอลำ 5. ศูนย์คุ้มครองคนไร้ที่พึ่งจังหวัดอุดรธานี จะประสานกับทีมบูรณาการในจังหวัด ลงเยี่ยมบ้าน  เพื่อพิจารณาให้การช่วยเหลือ และหาพื้นที่ในการแสดงที่เหมาะสม เพื่อให้มีรายได้ที่เพียงพอและมั่นคงในระยะยาวต่อไป
           สำหรับกรณี 2 พี่น้องชาย-หญิง วัย 12 ปี และ 15 ปี ถูกแม่เลี้ยงทุบตีทำร้ายร่างกายได้รับบาดเจ็บ มีรอยฟกช้ำทั่วทั้งลำตัว จนเพื่อนบ้านทนเห็นเหตุการณ์ไม่ไหว จึงรวมตัวกันไปแจ้งให้ทางโรงเรียนทราบ เพื่อดำเนินการช่วยเหลือเด็กที่จังหวัดอ่างทอง นั้น ตนได้กำชับให้พัฒนาสังคมและความมั่นคงของมนุษย์จังหวัดอ่างทอง (พมจ.อ่างทอง) พร้อมด้วยทีม One Home จังหวัดอ่างทอง ลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กทั้ง 2 คนอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่างปกติสุข และให้การช่วยเหลือคุ้มครองเด็กตามพระราชบัญญัติคุ้มครองเด็ก พ.ศ. 2546 อีกทั้ง ติดตามเยี่ยมบ้านเพื่อให้กำลังใจเป็นระยะ ทั้งนี้ ปัญหาเด็กถูกกระทำความรุนแรงเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานหรือคนในครอบครัวอย่างใกล้ชิด สังเกตความผิดปกติเป็นระยะ เพื่อป้องกันการเกิดเหตุในลักษณะดังกล่าวขึ้นอีก พลเอก อนันตพร กล่าวในตอนท้าย



ที่มา : http://www.thaigov.go.th/news/contents/details/9307