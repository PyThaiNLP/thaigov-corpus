รัฐบาลไทย-ข่าวทำเนียบรัฐบาล-พม. จับมือ ค่ายเพลงดัง เปิดโอกาสคนพิการทุกประเภทเป็นศิลปินอาชีพ ในโครงการ “พิชิตฝัน..สู่ดวงดาว”







                                วันจันทร์ที่ 10 เมษายน 2560                              





    272  













   พม. จับมือ ค่ายเพลงดัง เปิดโอกาสคนพิการทุกประเภทเป็นศิลปินอาชีพ ในโครงการ “พิชิตฝัน..สู่ดวงดาว”
 

   พม. จับมือ ค่ายเพลงดัง เปิดโอกาสคนพิการทุกประเภทเป็นศิลปินอาชีพ ในโครงการ “พิชิตฝัน..สู่ดวงดาว” สานต่อโครงการ จากถนนสู่ดวงดาว : From Street to Stars 





วันนี้ (10 เม.ย. 60) เวลา 11.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานแถลงข่าวการจัดโครงการ "พิชิตฝัน..สู่ดวงดาว (The Dream Star)” พร้อมด้วยนายศุภชัย นิลวรรณ กรรมการผู้อำนวยการ สายงานธุรกิจเพลง บริษัท อาร์เอส จำกัด (มหาชน) ร่วมแถลงข่าว ซึ่งกระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ได้ประสานความร่วมมือกับ ค่ายอาร์สยาม ในเครือ บริษัท อาร์เอส จำกัด (มหาชน) บริษัท จีเอ็มเอ็ม แกรมมี่ จำกัด (มหาชน) และบริษัท ทรู คอร์ปอเรชั่น จำกัด (มหาชน) เปิดช่องทางและมอบโอกาสในการก้าวสู่เส้นทางแห่งความฝันเพื่อความสำเร็จในชีวิต ให้คนพิการทุกประเภทจากทั่วประเทศที่มีความสามารถในการร้องเพลง ได้ก้าวมาเป็นศิลปินหน้าใหม่ในสังกัดค่ายเพลงดัง 
 
     พลตำรวจเอก อดุลย์ กล่าวว่า กระทรวงการพัฒนาสังคมฯ มีภารกิจหลักในการดูแลความเป็นอยู่ทางสังคมของประชาชน ซึ่งมีกลุ่มเป้าหมายที่หลากหลาย อาทิ คนไร้ที่พึ่ง เด็กและเยาวชน สตรี ผู้สูงอายุ และคนพิการ นับว่าเป็นการดูแลประชาชนทุกช่วงวัย ทุกความเป็นอยู่ ที่มีความแตกต่างด้วยปัจจัยแวดล้อมเพื่อให้มีคุณภาพชีวิตที่ดีขึ้น โดยรัฐบาลมีนโยบายในการให้ความสำคัญต่อการพัฒนาคุณภาพชีวิตคนพิการ มุ่งมั่นให้คนพิการได้แสดงออกถึงศักยภาพและความสามารถ พร้อมออกสู่สังคมได้อย่างภาคภูมิ กระทรวงการพัฒนาสังคมฯ โดย พก. จึงได้ประสานความร่วมมือกับค่ายเพลงดัง จัดโครงการ "พิชิตฝัน..สู่ดวงดาว (The Dream Star)” เพื่อให้คนพิการทั่วประเทศที่มีความฝันในการเป็นนักร้อง ได้รับโอกาส เป็นช่องทางแสดงความสามารถให้ก้าวไปสู่การเป็นศิลปินมืออาชีพ และเป็นการสร้างรายได้ที่มั่นคงให้แก่คนพิการ โดยนับเป็น Season ที่ 2
ของโครงการพัฒนาศักยภาพนักร้องนักดนตรีในที่สาธารณะ จากถนนสู่ดวงดาว : From Street to Stars 
 
     พลตำรวจเอก อดุลย์ กล่าวต่อไปว่า สำหรับโครงการประกวดในครั้งนี้ มีความแตกต่างจากโครงการในครั้งแรกที่ผ่านมา คือการเพิ่มกลุ่มเป้าหมายคนพิการ โดยขยายให้ครอบคลุมกลุ่มคนพิการในทุกประเภท และการเพิ่มโอกาสสำหรับคนพิการที่มีความสามารถรอบด้านและครบทุกมิติ ได้แก่ การร้อง การเต้น และเล่นดนตรี ซึ่งได้มีการคัดเลือกศิลปินคนพิการจากทั่วประเทศ ตั้งแต่วันที่ 15 มีนาคม จนถึง 8 เมษายน 2560 ที่ผ่านมา โดยมีผู้สมัครเข้าร่วมโครงการจำนวนกว่า 140 คน และจะจัดประกวดรอบชิงชนะเลิศ วันที่ 19 เมษายน 2560 ณ ลานกิจกรรมชั้น 3 ศูนย์การค้าเซ็นทรัลรัตนาธิเบศร์ จังหวัดนนทบุรี 
 
     พลตำรวจเอก อดุลย์ กล่าวเพิ่มเติมว่า สำหรับรางวัลในการประกวดครั้งนี้ แบ่งเป็น รางวัลชนะเลิศ ได้รับเงินรางวัล 50,000 บาท พร้อมโล่รางวัลและสิทธิ์ในการออกซิงเกิ้ลกับค่ายเพลงดัง รองชนะเลิศได้รับเงิน รางวัล 30,000 บาท รางวัลชมเชย 3 รางวัล รางวัลละ 20,000 บาท และรางวัลขวัญใจมหาชน ได้รับเงินรางวัล 10,000 บาท ทั้งนี้ ขอเชิญชวนประชาชน ร่วมส่งกำลังใจและแรงเชียร์ให้กับคนพิการทั่วประเทศที่เข้าร่วมโครงการ โดยเฉพาะในวันประกวดรอบชิงชนะเลิศ อย่างไรก็ตามขอขอบคุณทุกภาคส่วนที่เกี่ยวข้อง ในการร่วมส่งเสริมและสนับสนุนกิจกรรมที่ดีและเป็นประโยชน์ต่อสังคม ด้วยการจัดโครงการ "The Dream Star พิชิตฝัน ...สู่ดวงดาว” โครงการดังกล่าวจะเป็นประโยชน์ยิ่งในการส่งเสริมและพัฒนาศักยภาพคนพิการที่มีความสามารถทางด้านการร้องเพลง ทำให้คนพิการได้มีคุณภาพชีวิตที่ดีขึ้นอย่างแท้จริง เกิดอาชีพ และรายได้ที่มั่นคง ยั่งยืน รวมทั้งได้รับการยอมรับความสามารถจากสังคม และสร้างความตระหนักให้สังคมได้รับรู้ศักยภาพของคนพิการในการเป็นนักร้องนักดนตรีในที่สาธารณะอย่างมีศักดิ์ศรีเท่าเทียมกันต่อไป 



ที่มา : http://www.thaigov.go.th/news/contents/details/3011