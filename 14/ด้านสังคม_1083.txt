รัฐบาลไทย-ข่าวทำเนียบรัฐบาล-พม. จัดงานวันเด็กแห่งชาติ ประจำปี 2561 ภายใต้แนวคิด “เด็กเอ๋ย เด็กดี”







                                วันจันทร์ที่ 15 มกราคม 2561                              





    87  













   พม. จัดงานวันเด็กแห่งชาติ ประจำปี 2561 ภายใต้แนวคิด “เด็กเอ๋ย เด็กดี”
 

   พม. จัดงานวันเด็กแห่งชาติ ประจำปี 2561 ภายใต้แนวคิด “เด็กเอ๋ย เด็กดี” 





     วันนี้ (13 ม.ค. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงานวันเด็กแห่งชาติ ประจำปี 2561 ซึ่งกระทรวงการพัฒนาสังคมและความมั่นคงของมนุษย์ (พม.) จัดขึ้นภายใต้แนวคิด "เด็กเอ๋ย เด็กดี” เพื่อเปิดโอกาสให้เด็กได้พัฒนาตนเองอย่างเต็มศักยภาพ เกิดความสนุกสนาน กล้าคิด กล้าแสดงออกอย่างสร้างสรรค์เหมาะสมกับวัย ณ ลานสวนแก้ว การเคหะแห่งชาติ แขวงคลองจั่น เขตบางกะปิ กรุงเทพฯ
 
     รัฐบาลได้กำหนดให้วันเสาร์ที่ 2 ของเดือนมกราคมของทุกปี เป็นวันเด็กแห่งชาติ เพื่อให้ทุกภาคส่วนของสังคมได้ตระหนักและมีส่วนร่วมส่งเสริมการพัฒนาเด็ก ซึ่งพลเอก ประยุทธ์ จันทร์โอชา นายกรัฐมนตรี ได้มอบคำขวัญวันเด็ก ประจำปี 2561 ดังนี้ "รู้คิด รู้เท่าทัน สร้างสรรค์เทคโนโลยี” กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ในฐานะหน่วยงานมีภารกิจในการส่งเสริมและพัฒนาศักยภาพของเด็กและเยาวชน คุ้มครองและพิทักษ์สิทธิเด็กและเยาวชน ส่งเสริมสวัสดิการเด็กและครอบครัว เพื่อให้เด็กและเยาวชนมีคุณภาพชีวิตที่ดีและมีความมั่นคงในการดํารงชีวิต จึงได้จัดงานวันเด็กแห่งชาติ ประจำปี 2561 ภายใต้แนวคิด "เด็กเอ๋ย เด็กดี” ร่วมกับเครือข่ายประชารัฐ อาทิ มูลนิธิพลังที่ยั่งยืน (คาเฟ่ อเมซอน) บริษัท ไทยน้ำทิพย์ จำกัด มูลนิธิลมหายใจไร้มลทิน และบริษัท ซีพีแรม จำกัด เป็นต้น ซึ่งภายในงาน แบ่งกิจกรรม เป็น 6 โซน ดังนี้ 1) โซนนิทรรศการเฉลิมพระเกียรติ รัชกาลที่ 10 จัดแสดงพระราชประวัติ และพระราชกรณียกิจขณะทรงพระเยาว์จนถึงปัจจุบัน 2) โซนกิจกรรมสร้างสรรค์ ประกอบด้วย กิจกรรมจากหน่วยงานในสังกัด พม. เรียนรู้ผ่านการเล่นกิจกรรม (Play and Learn) โดยเน้นให้เด็กได้แสดงออกผ่านการเล่น และการเรียนรู้อย่างสนุกสนาน 3) โซนกิจกรรมภาคเอกชน องค์กรเครือข่าย และกลุ่มเยาวชน มีกิจกรรมต่างๆ เช่น การวาดภาพระบายสี และนำหุ่นยนต์จากการประดิษฐ์มาแนะนำให้เด็กๆ ที่มาร่วมงานได้เรียนรู้ 4) โซนกิจกรรมกลางแจ้ง เป็นเครื่องเล่นสำหรับเด็ก เช่น บ้านลม ผาจำลอง และรถไฟเล็กสำหรับเด็ก 5) โซนกิจกรรมบนเวที ประกอบด้วย การแสดงบนเวทีของเด็กในสถานรองรับของกระทรวง พม. การแสดงของเด็กจากชุมชนการเคหะแห่งชาติ การแสดงจากสภาเด็กและเยาวชนแห่งประเทศไทย และตัวแทนองค์กรเครือข่ายเด็กและเยาวชน และ 6) โซนอาหาร และเครื่องดื่ม จัดบริการฟรีสำหรับเด็กและผู้ปกครองที่มาร่วมงาน
 
     "วันเด็กแห่งชาติในปีนี้ นับเป็นโอกาสอันดีที่ผู้ใหญ่ในครอบครัวและสังคม จะได้ร่วมมือกันส่งเสริม พัฒนาเด็กและเยาวชนให้มีความขยันหมั่นเพียร มุ่งมั่นศึกษาหาความรู้ใช้เวลาของตนอย่างเป็นประโยชน์ ประพฤติปฏิบัติตนอยู่ในระเบียบวินัย มีศีลธรรมอันดีงาม และตั้งใจปฏิบัติหน้าที่ของตนด้วยความรับผิดชอบ ยึดมั่นในความซื่อสัตย์สุจริต มีความเอื้อเฟื้อผู้อื่น มีจิตใจที่เสียสละ มุ่งบำเพ็ญประโยชน์เพื่อส่วนรวม ตามกำลังความสามารถของตนเอง ทั้งนี้ ขอให้เด็กทุกคนมีสติ รู้คิด รู้เท่าทันการเปลี่ยนแปลง พร้อมทั้งพัฒนาตนเองให้ก้าวทันต่อเทคโนโลยีและสังคมโลก เพื่อเติบโตจะได้เป็นกำลังสำคัญในการพัฒนาประเทศชาติให้เจริญรุ่งเรือง มีความมั่นคง มั่งคั่งต่อไป” พลเอก อนันตพร กล่าวในตอนท้าย



ที่มา : http://www.thaigov.go.th/news/contents/details/9385