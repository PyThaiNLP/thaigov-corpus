รัฐบาลไทย-ข่าวทำเนียบรัฐบาล-กระทรวงดิจิทัลฯ หนุน DEPA เดินหน้าพัฒนาเมืองอัจฉริยะในทุกมิติ พร้อมนำ IoT ผลักดันจังหวัดท่องเที่ยวหลัก รวมถึงพื้นที่อุตสาหกรรม EEC โตอย่างยั่งยืน







                                วันจันทร์ที่ 15 มกราคม 2561                              





    188  













   กระทรวงดิจิทัลฯ หนุน DEPA เดินหน้าพัฒนาเมืองอัจฉริยะในทุกมิติ พร้อมนำ IoT ผลักดันจังหวัดท่องเที่ยวหลัก รวมถึงพื้นที่อุตสาหกรรม EEC โตอย่างยั่งยืน
 

   กระทรวงดิจิทัลฯ 





               กระทรวงดิจิทัลฯ สนับสนุน DEPA ขับเคลื่อนเมืองอัจฉริยะ (Smart City) 6 จังหวัด บวก 1 เมืองหลวง เน้นพัฒนารูปแบบการเก็บข้อมูล (Big Data) สร้างประโยชน์อย่างบูรณาการ ผ่านการนำข้อมูลมาใช้เพื่อส่งเสริมพื้นที่ในมิติต่างๆ อาทิ การท่องเที่ยว และการลงทุน ฯลฯ รวมทั้งเตรียมติดตั้งเสาประชารัฐ และ IoT ใน จ.ชลบุรี รองรับการพัฒนาเมืองอุตสาหกรรม EEC อย่างยั่งยืน 
 
                ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดิจิทัลฯ ได้มอบหมายให้สำนักงานส่งเสริมเศรษฐกิจดิจิทัล หรือ DEPA เป็นหน่วยงานหลักในการขับเคลื่อนเศรษฐกิจของประเทศด้วยเทคโนโลยีดิจิทัลและเป็นหน่วยงานที่มีการดำเนินงานสำคัญ คือ การส่งเสริมเมืองอัจฉริยะ (Smart City) ซึ่งสอดคล้องกับนโยบายรัฐบาล โดยได้ดำเนินการพัฒนาเมืองสู่ความเป็นเมืองอัจฉริยะ ใน 6 จังหวัดสำคัญ ได้แก่ จังหวัดภูเก็ต เชียงใหม่ ขอนแก่น ชลบุรี ระยอง ฉะเชิงเทรา และ 1 เมืองหลวง คือ กรุงเทพมหานคร ผ่านมาตรการส่งเสริมเศรษฐกิจดิจิทัลของ DEPA 4 ด้าน ประกอบด้วย 1) การให้ความช่วยเหลือหรืออุดหนุนเพื่อการเริ่มต้นธุรกิจอุตสาหกรรมดิจิทัล (Digital Startup) 2) ศึกษา ส่งเสริม วิจัย พัฒนาเทคโนโลยีดิจิทัล 3) การพัฒนาโครงสร้างพื้นฐานเกี่ยวกับอุตสาหกรรมดิจิทัลโดยภาครัฐ และ 4) การพัฒนาโครงสร้างพื้นฐานเกี่ยวกับอุตสาหกรรมดิจิทัลโดยภาคเอกชน
 
                ปัจจุบันได้มีการส่งเสริมเพื่อให้เกิดการต่อยอด โดยมีการดำเนินการใน 3 ด้านได้แก่ 1) ด้านการพัฒนา eco-system เมืองอัจฉริยะ 2) ด้านการพัฒนาคน และ 3) ด้านการส่งเสริมการลงทุน 1) ในด้านการพัฒนา eco-system เน้นที่โครงสร้างพื้นฐานดิจิทัลเน้นความสำคัญของข้อมูลการ Digitize ข้อมูลทังเมือง เพราะข้อมูลเป็นฐานสำคัญในการพัฒนาไปสู่เมืองอัจฉริยะ โดยในปี 2561 มีโครงการ City Data Platform ดำเนินการในสามจังหวัด ได้แก่ จังหวัดภูเก็ต เชียงใหม่ และขอนแก่น เพื่อสร้าง Platform ในการเชื่อมโยง จัดเก็บ และเผยแพร่ข้อมูลจากหน่วยงานต่างๆ ในเมือง เช่น เชื่อมโยงข้อมูลกล้อง CCTV ของเทศบาลต่าง ๆ เพื่อให้ตำรวจติดตามอาชญากร เชื่อมโยงข้อมูลจาก IoT Sensors สิ่งแวดล้อมเพื่อเฝ้าระวังภัยพิบัติ เชื่อมโยงข้อมูลการใช้ Free WiFi ของทั้งเมืองมาวิเคราะห์พฤติกรรมนักท่องเที่ยวใช้ในการวางแผน logistics ซึ่งข้อมูลจะถูกรวบรวมมายังระบบ Cloud ของเมือง เพื่อให้ง่ายต่อการแลกเปลี่ยนบูรณาการนำไปต่อยอดวิเคราะห์ (Big Data Analytics) โดยการสร้างเป็น API ในการดึงข้อมูล และมีมาตรฐานของข้อมูล สามารถเปิดให้ภาครัฐหรือเอกชนนำไปต่อยอดเป็นบริการของเมือง และขณะเดียวกันผู้บริหารเมืองจะได้ Intelligent Operation Center ที่มองเห็นภาพแบบ Realtime ของเมืองใช้ในการตัดสินใจสั่งการ
 
              2) ในด้านการพัฒนาคน มีการจัดทำหลักสูตรการพัฒนาเมืองอัจฉริยะอย่างยั่งยืน Sustainability Smart City Development ใช้เวลาเรียน 72 ชั่วโมง ระหว่างวันที่ 2 มีนาคม ถึง 7 เมษายน 2561 ประกอบด้วย 4 ชุดวิชา แต่ละชุดวิชามีขอบเขตเนื้อหาดังต่อไปนี้ การพัฒนาองค์ความรู้และเตรียมความพร้อมในการวิเคราะห์แนวทางการปรับเปลี่ยนท้องถิ่นตามการพัฒนาเมืองในรูปแบบต่างๆของ Smart City การกำหนดนโยบายของการพัฒนา Smart City ไปใช้ในการพัฒนา และปรับปรุงท้องถิ่นอย่างมีประสิทธิภาพ การพัฒนาองค์กรกับการประยุกต์ใช้เทคโนโลยี 4.0 ในภาคเศรษฐกิจ การลงทุน และการบริการด้านต่างๆภายในท้องถิ่น และการประกอบกิจกรรมเพื่อการสร้างเครือข่าย และการศึกษาต้นแบบจากการเรียนรู้ โดยผู้ประกอบการจริง
 
              3) ในด้านการส่งเสริมการลงทุน ผ่าน 4 มาตรการ ได้แก่ 1 การให้ความช่วยเหลือหรืออุดหนุนเพื่อการเริ่มต้นธุรกิจอุตสาหกรรมดิจิทัล (Digital Startup) 2 ส่งเสริม วิจัย พัฒนาเทคโนโลยีและนวัตกรรม ลำดับ 3 และ 4 ว่าด้วยการพัฒนาโครงสร้างพื้นฐานเกี่ยวกับการพัฒนาอุตสาหกรรมดิจิทัล โดยภาครัฐและเอกชน ตามลำดับ อนึ่ง เพื่อให้เกิดผลกระทบทางเศรษฐกิจที่คุ้มค่าการพัฒนาเมืองอัจฉริยะจะดำเนินการภายใต้มาตรการเหล่านี้ด้วย เพื่อให้งบประมาณจากภาครัฐตอบสนองทั้งการยกระดับเมือง เศรษฐกิจ และความสามารถในการแข่งขันของเอกชนไทย
 
                อย่างไรก็ดี ในส่วนของความคืบหน้าของพื้นที่นำร่อง 3 จังหวัด โดยภูเก็ต ที่ถือเป็นจังหวัดแรกของโครงการ ขณะนี้ได้มีการขับเคลื่อนต่อยอดโครงการ 4 ด้าน คือ ด้านการท่องเที่ยว (Smart Tourism) ด้านความปลอดภัย (Smart Safety) ด้านสิ่งแวดล้อม (Smart Environment) และ ด้านเศรษฐกิจ (Smart Economy) ซึ่งได้มีการนำ Internet of Things (IoT) เข้ามาใช้ในการพัฒนา และช่วยเหลือการทำงานในส่วนต่างๆ
 
               ในส่วนของจังหวัดขอนแก่น มีการแต่งตั้งคณะกรรมการขับเคลื่อนเมืองอัจฉริยะ และร่วมมือกันจัดทำแผนยุทธศาสตร์ขอนแก่นสมาร์ทซิตี้ ปี 2029 พร้อมกับประกาศใช้ยุทธศาสตร์จังหวัดขอนแก่นสมาร์ทซิตี้ เพื่อรองรับการจัดสรรงบประมาณพัฒนาจังหวัดเพื่อขับเคลื่อนงานสมาร์ทซิตี้อย่างจริงจังและเป็นรูปธรรม ที่สำคัญที่สุดคือการมียุทธศาสตร์สมาร์ทซิตี้ จะมีกรอบงบประมาณ กรอบระยะเวลา การทำงานที่ชัดเจนและนำไปสู่ความยั่งยืน ในแผนยุทธศาสตร์ขอนแก่นสมาร์ทซิตี้ 2029 โดยเน้นการขับเคลื่อนเพื่อให้เกิดผลใน 3 ด้านหลัก คือ 1) การขนส่ง Logistics & Transportation หรือ Smart Mobility 2) ด้านการประชุมและเศรษฐกิจ MICE City หรือ Smart Economy 3) ด้านการแพทย์ Medical & Healthcare หรือ Smart Leaving
 
               ด้านจังหวัดเชียงใหม่ ได้ริเริ่มโครงการสมาร์ทนิมมานเหมินทร์ (Smart Nimmana) จากความร่วมมือของ 3 หน่วยงานหลัก คือ จังหวัดเชียงใหม่ บริษัท กสท โทรคมนาคม จำกัด (มหาชน) และ DEPA สาขา ซึ่งแบ่งออกเป็น 3 ด้านดัวยกัน ได้แก่ 1) Smart Wfi ซึ่งได้มีการติดตั้ง Access point เรียบร้อย คลอบคลุมถนนนิมมานเหมินทร์ 2) จะมีการนำแอปพลิเคชั่น Chiangmai I Love U มาใช้กับนักท่องเที่ยวเพื่อเป็นการส่งเสริมการท่องเที่ยว และ 3) การทำ Data Analytic จากกล้อง CCTV ในพื้นที่ เพื่อดูความเคลื่อนไหวของประชาชนในพื้นที่และนักท่องเที่ยวในจังหวัด เพื่อจัดทำข้อมูลด้านการตลาด เป็นต้น
 
               นอกจากนี้ สำหรับ 3 จังหวัดภาคตะวันออก อย่างจังหวัดชลบุรี ฉะเชิงเทรา และระยอง DEPA ก็ได้พยายามพัฒนา Smart City เขตอุตสาหกรรม EEC โดยเฉพาะในจังหวัดชลบุรี จะมีการติดตั้งเสาประชารัฐจำนวน 100 ต้น เพื่อการพัฒนาเมืองอุตสาหกรรมอย่างยั่งยืน บนพื้นที่นิคมอุตสาหกรรมแหลมฉบังและเทศบาลนครแหลมฉบัง ด้วย Internet of Things (IoT) ในส่วนของกรุงเทพมหานคร ได้มีการลงนามความร่วมมือกับ กทม. เพื่อแบ่งปันความรู้ ประสบการณ์ ให้คำปรึกษา เชื่อมโยงหน่วยงาน และแนะนำแหล่งทุนที่เกี่ยวข้องกับการพัฒนาเมืองอัจฉริยะ รวมทั้งยังร่วมนำข้อมูลของเมืองมาต่อยอดให้เกิดบริการที่ตอบสนองความต้องการของประชาชนในพื้นที่อีกด้วย
 
********************



ที่มา : http://www.thaigov.go.th/news/contents/details/9397