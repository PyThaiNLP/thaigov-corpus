รัฐบาลไทย-ข่าวทำเนียบรัฐบาล-พม. จัดประชุม "ประชารัฐร่วมใจ...ต้านภัยค้ามนุษย์” รวมพลังภาคีเครือข่ายเร่งแก้ไขปัญหาค้ามนุษย์







                                วันอังคารที่ 16 มกราคม 2561                              





    108  













   พม. จัดประชุม "ประชารัฐร่วมใจ...ต้านภัยค้ามนุษย์” รวมพลังภาคีเครือข่ายเร่งแก้ไขปัญหาค้ามนุษย์
 

   พม. จัดประชุม "ประชารัฐร่วมใจ...ต้านภัยค้ามนุษย์” รวมพลังภาคีเครือข่ายเร่งแก้ไขปัญหาค้ามนุษย์ 





     วันนี้ (16 ม.ค. 61) เวลา 10.30 น. นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด.พม.) เป็นประธานการประชุม "ประชารัฐร่วมใจ...ต้านภัยค้ามนุษย์” ครั้งที่ 10/2559-2561 โดยมีผู้แทนจากหน่วยงานภาครัฐ องค์กรภาคประชาสังคม และองค์การระหว่างประเทศ เข้าร่วมประชุม เพื่อหารือแลกเปลี่ยนความคิดเห็นและให้ข้อเสนอแนะสำหรับการบูรณาการขับเคลื่อนงานร่วมกัน ในด้านการป้องกันและปราบปรามการค้ามนุษย์ของประเทศไทย ณ โรงแรมเดอะทวิน ทาวเวอร์ กรุงเทพฯ
 
     นายพุฒิพัฒน์ กล่าวว่า ในสัปดาห์ที่ผ่านมากระทรวงการพัฒนาสังคมและความมั่นคงของมนุษย์ (พม.) ได้จัดการประชุมคณะกรรมการป้องกันและปราบปรามการค้ามนุษย์ โดยมีรองนายกรัฐมนตรี (พลเอก ประวิตร วงษ์สุวรรณ) เป็นประธาน ซึ่งการประชุมดังกล่าวได้ร่วมกันพิจารณารายงานผลการดำเนินงานป้องกันและปราบปรามการค้ามนุษย์ของประเทศไทยประจำปี 2560 หรือ Tip Report ในส่วนของกระทรวง พม. รับผิดชอบการคุ้มครองช่วยเหลือผู้เสียหายจากการค้ามนุษย์ตามหลักสิทธิมนุษยชน การประชุมวันนี้ กระทรวง พม. มุ่งหวังให้ภาคีเครือข่ายได้เห็นถึงความพยายามอย่างจริงจังของไทย และได้แลกเปลี่ยนเรียนรู้เกี่ยวกับขั้นตอนการปฏิบัติของทีมสหวิชาชีพในการสัมภาษณ์เพื่อคัดแยกผู้เสียหายจากการค้ามนุษย์ เพื่อจะได้ถือปฏิบัติให้เข้าใจและเป็นไปในทิศทางเดียวกัน
 
     "อย่างไรก็ตาม ตนขอเน้นย้ำว่า กระทรวง พม. มีความยินดีและพร้อมที่จะสนับสนุนการดำเนินงานที่เกี่ยวข้องในทุกๆเรื่อง เพื่อให้การดำเนินงานด้านการป้องกันและปราบปรามการค้ามนุษย์ของประเทศไทยเกิดผลสัมฤทธิ์ตามเจตนารมย์ของกฎหมายและความมุ่งมั่นในนโยบายของรัฐบาล รวมถึงการสร้างความร่วมมือกับทุกภาคส่วนให้เกิดเป็นกลไกลในรูปแบบประชารัฐ โดยสามารถขอรับงบประมาณสนับสนุนจากกองทุนเพื่อการป้องกันและปราบปรามการค้ามนุษย์ได้ ทั้งนี้ ขอขอบคุณทุกความร่วมมือจากทุกๆฝ่ายที่เข้าร่วมประชุมในวันนี้ ซึ่งนับว่าเป็นความร่วมมือกันในการขับเคลื่อนงานเพื่อแก้ไขปัญหาการค้ามนุษย์ให้มีประสิทธิภาพมากยิ่งขึ้น” นายพุฒิพัฒน์ กล่าวในตอนท้าย



ที่มา : http://www.thaigov.go.th/news/contents/details/9416