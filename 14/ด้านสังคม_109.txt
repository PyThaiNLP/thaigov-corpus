รัฐบาลไทย-ข่าวทำเนียบรัฐบาล-พม. จับมือ บริษัท กลุ่มเซ็นทรัล จำกัด ปรับปรุงห้องน้ำต้นแบบ ส่งมอบให้ กทม.







                                วันจันทร์ที่ 10 เมษายน 2560                              





    257  













   พม. จับมือ บริษัท กลุ่มเซ็นทรัล จำกัด ปรับปรุงห้องน้ำต้นแบบ ส่งมอบให้ กทม.
 

   พม. จับมือ บริษัท กลุ่มเซ็นทรัล จำกัด ปรับปรุงห้องน้ำต้นแบบ ส่งมอบให้ กทม. เพื่อให้คนพิการ ผู้สูงอายุ และประชาชนทั่วไป เข้าถึงและใช้ประโยชน์ได้ ที่สวนลุมพินี

 





วันนี้ (10 เม.ย. 60) เวลา 15.00 น. ที่สวนลุมพินี ถนนวิทยุ เขตปทุมวัน กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นสักขีพยานในพิธีรับมอบห้องน้ำต้นแบบเพื่อทุกคน โดยกลุ่มบริษัทเซ็นทรัล จำกัด นำโดยนายพิชัย จิราธิวัฒน์ กรรมการบริหาร บริษัทกลุ่มเซ็นทรัล จำกัด ส่งมอบห้องน้ำต้นแบบ เพื่อทุกคน ตามหลัก Universal Design ให้กับกรุงเทพมหานคร โดยมีนายภัทรุตม์ ทรรทรานนท์ ปลัดกรุงเทพมหานคร เป็นผู้แทนรับมอบ พร้อมด้วย นายสมชาย เจริญอำนวยสุข อธิบดีกรมส่งเสริมและพัฒนาคุณภาพชีวิตคนพิการ ร่วมเป็นสักขีพยาน เพื่อใช้ภายในพื้นที่สวนลุมพินี ให้คนพิการ ผู้สูงอายุ เข้าถึงและใช้ประโยชน์ได้อย่างทั่วถึง

พลตำรวจเอก อดุลย์ กล่าวว่า รัฐบาลโดยกระทรวงการพัฒนาสังคมและความมั่นคงของมนุษย์ (พม.) มีนโยบายให้ความสำคัญกับการยกระดับคุณภาพชีวิตของประชาชนเพื่อให้ผู้ด้อยโอกาส สตรี เด็ก เยาวชน ผู้สูงอายุ และคนพิการ มีคุณภาพชีวิตที่ดีขึ้น สามารถเข้าถึงบริการของรัฐ ซึ่งเป็นสิทธิพื้นฐานและความเท่าเทียมของสังคม ด้วยการจัดสภาพแวดล้อมและสิ่งอำนวยความสะดวกในอาคาร สถานที่ แหล่งเรียนรู้ ศาสนสถาน และพื้นที่สาธารณะ ที่ทุกคนสามารถเข้าถึงและใช้ประโยชน์ร่วมกันได้อย่างทั่วถึงและเท่าเทียมกัน ขณะที่สวนลุมพินี นับเป็นสวนสาธารณะแห่งแรกของประเทศไทย มีความสำคัญด้านประวัติศาสตร์ และเป็นที่พักผ่อนหย่อนใจของทั้งคนไทย และชาวต่างชาติที่มาเยือน ดังนั้น การปรับปรุงพื้นที่ภายในสวนลุมพินีให้เป็นสวนสาธารณะที่มีสิ่งอำนวยความสะดวกที่ทุกคนสามารถเข้าถึง และใช้ประโยชน์ร่วมกันได้ จึงมีความสำคัญและจำเป็นต้องทำให้เกิดผลอย่างเป็นรูปธรรม กระทรวงการพัฒนาสังคมฯ โดยกรมส่งเสริมและพัฒนาคุณภาพชีวิตคนพิการ (พก.) จึงร่วมกับบริษัท กลุ่มเซ็นทรัล จำกัด กรุงเทพมหานคร คณะสถาปัตยกรรมศาสตร์ จุฬาลงกรณ์มหาวิทยาลัย และองค์กรคนพิการ จัดทำห้องน้ำต้นแบบเพื่อทุกคน
 
พลตำรวจเอก อดุลย์ กล่าวต่อไปว่า การดำเนินงานในครั้งนี้ เป็นการร่วมดำเนินการปรับปรุงพื้นที่บริเวณสวนลุมพินีให้เป็นต้นแบบของสวนสาธารณะที่คนพิการ ผู้สูงอายุ ผู้ป่วย เด็ก สตรี และทุกคน เข้าถึงและใช้ประโยชน์ได้ โดยในระยะแรก มีการปรับปรุงลานตะวันยิ้ม ศูนย์ผู้สูงอายุ ทางลาด ห้องน้ำ ที่จอดรถ ป้ายสัญลักษณ์ บริการข้อมูล และปรับปรุงทางเดินเท้าเชื่อมโยงการเดินทางจากป้ายหยุดรถประจำทาง สถานีรถไฟฟ้า BTS และ MRT จากประตูทางเข้าหลัก 3 ด้าน ไปยังลานตะวันยิ้ม เพื่อให้เป็นสวนสาธารณะต้นแบบที่ทุกคนเข้าถึงและใช้ประโยชน์ได้  โดยได้รับความร่วมมือเป็นอย่างดีจาก บริษัท กลุ่มเซ็นทรัล จำกัด ในการสนับสนุนงบประมาณและดำเนินการปรับปรุงห้องน้ำภายในสวนลุมพินีทั้ง 9 หลัง ซึ่งมีอาจารย์คณะสถาปัตยกรรมศาสตร์ จุฬาลงกรณ์มหาวิทยาลัย ออกแบบให้มีความถูกต้องตามหลักการออกแบบเพื่อทุกคน (Universal Design) และมีบางส่วนเปิดใช้งานในเดือนเมษายนนี้ เพื่อเป็นของขวัญปีใหม่และวันสงกรานต์ให้กับชาวกรุงเทพมหานคร

พลตำรวจเอก อดุลย์ กล่าวเพิ่มเติมว่า สำหรับการปรับปรุงห้องน้ำทั้ง 9 หลัง ประกอบด้วย ห้องน้ำครอบครัว ห้องน้ำคนพิการมาตรฐาน การปรับปรุงเพิ่มสัดส่วนของห้องน้ำหญิงและชาย เพิ่มที่เปลี่ยนผ้าอ้อมเด็ก สร้างที่นั่งบริเวณโดยรอบบริเวณ และต่อเติมที่บังแดดและฝน พร้อมสร้างราวจับสำหรับพยุงตัว ให้ถูกสุขลักษณะ ปลอดภัย พร้อมให้บริการผู้พิการ ตามหลักห้องน้ำ ผู้พิการมาตรฐานสากล รวมถึงผู้สูงอายุ และประชาชนทุกเพศทุกวัย สามารถเข้าถึงและใช้ประโยชน์อย่างเท่าเทียมกันอย่างไรก็ตาม ขอขอบคุณ ทุกภาคส่วนที่ได้ร่วมมือดำเนินการจนสำเร็จลุล่วงด้วยดี โดยบูรณาการความร่วมมือตามแนวทาง “ประชารัฐ” ทั้งนี้ ขอให้ทุกภาคส่วนที่เกี่ยวข้อง ดูแลบำรุงรักษาอาคาร สถานที่ และอุปกรณ์ต่างๆ ให้อยู่ในสภาพดี สะอาด และเป็นต้นแบบที่ดี เพื่อจะได้ขยายผลไปยังสวนสาธารณะแห่งอื่นๆ และสร้างสังคมอยู่เย็นเป็นสุขร่วมกันต่อไป
 



ที่มา : http://www.thaigov.go.th/news/contents/details/3012