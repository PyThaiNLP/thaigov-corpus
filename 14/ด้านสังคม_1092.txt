รัฐบาลไทย-ข่าวทำเนียบรัฐบาล-พม. กำชับทีม One Home เร่งเยียวยาจิตใจเด็กชายวัย 4 ขวบ ถูกชายรายหนึ่งทำร้ายร่างกาย ที่ย่านรามคำแหง กทม. 







                                วันพุธที่ 17 มกราคม 2561                              





    69  













   พม. กำชับทีม One Home เร่งเยียวยาจิตใจเด็กชายวัย 4 ขวบ ถูกชายรายหนึ่งทำร้ายร่างกาย ที่ย่านรามคำแหง กทม. 
 

   พม. กำชับทีม One Home เร่งเยียวยาจิตใจเด็กชายวัย 4 ขวบ ถูกชายรายหนึ่งทำร้ายร่างกาย ที่ย่านรามคำแหง กทม. พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.อ่างทอง พังงา และปทุมธานี 





     วันนี้ (17 ม.ค. 61) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 22/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
      นายพุฒิพัฒน์ กล่าวว่า จากกรณีเด็กชายวัย 4 ขวบ ถูกชายคนหนึ่งทำร้ายร่างกาย ใช้เท้าเตะที่ก้านคอ จนเด็กล้มลงกระแทกพื้น แล้วหนีไป ที่ย่านรามคำแหง กรุงเทพฯ นั้น ตนได้กำชับให้ทีม One Home กรุงเทพมหานคร เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็ก ซึ่งขณะนี้ ชุดปฏิบัติการแก้ไขปัญหาขอทานและคนไร้ที่พึ่งกรุงเทพฯ ตะวันออก ได้ลงพื้นที่เยี่ยมครอบครัวของเด็กชายดังกล่าวเรียบร้อยแล้ว พร้อมเร่งเยียวยาฟื้นฟูสภาพจิตใจของเด็กชาย และดูแลในเรื่อง การรักษาพยาบาลอย่างใกล้ชิด อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในการพัฒนาคุณภาพชีวิต ในระยะยาว เนื่องจากพบว่าครอบครัวเด็กมีฐานะยากจน ต้องอาศัยอยู่ในบ้านเช่าสภาพเก่าทรุดโทรม
 
    สำหรับกรณีหญิงชราวัย 68 ปี พิการตาบอดทั้ง 2 ข้าง และมีบาดแผลติดเชื้อที่ปากขนาดใหญ่ อีกทั้ง มีโรคประจำตัวเป็นโรคเบาหวานและความดัน อาศัยอยู่กับลูกชายวัย 48 ปี ไม่ได้ประกอบอาชีพ ทั้ง 2 ชีวิตอาศัยในบ้านสภาพเก่าทรุดโทรม ไม่มีไฟฟ้าใช้ ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดอ่างทอง และกรณีชายชราวัย 61 ปี ต้องรับภาระเพียงลำพังเลี้ยงดูลูกสาวที่ป่วยพิการทางสมอง ทั้ง 2 ชีวิตอาศัยในบ้านสภาพเก่าและไม่มีไฟฟ้าใช้มานานหลายปี ครอบครัวมีฐานะยากจน ที่จังหวัดพังงา นั้น ตนได้กำชับให้ทีม One Home ทั้ง 2 จังหวัด ได้แก่ จังหวัดอ่างทอง และพังงา พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริงและประเมิน ทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และการซ่อมแซมปรับปรุงบ้านให้มีสภาพแข็งแรง มั่นคง และถูกสุขลักษณะ เหมาะสมกับการอยู่อาศัย รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
 
     อีกกรณีเกิดเหตุการณ์ห้องเช่าจำนวน 11 ห้อง ที่สร้างอยู่บริเวณกลางน้ำ เกิดการทรุดตัวลงทั้งหมด ทำให้ผู้ที่พัก อาศัยอยู่ในห้องเช่าดังกล่าวได้รับความเดือดร้อนเป็นอย่างมาก และทรัพย์เสียหายทั้งหมด ที่จังหวัดปทุมธานี นั้น ตนมีความห่วงใยประชาชนในพื้นที่ดังกล่าว จึงได้กำชับทีม One Home จังหวัดปทุมธานี ลงพื้นที่ให้ความช่วยเหลือ ตามภารกิจของกระทรวง พม. เพื่อบรรเทาความเดือดร้อนของของผู้ที่ได้รับผลกระทบ ทั้งนี้ ทางบ้านพักเด็กและครอบครัวจังหวัดปทุมธานี ได้ลงพื้นที่ให้ความช่วยเหลือในเบื้องต้นเรียบร้อยแล้ว โดยเฉพาะเด็กเล็กที่ขาดแคลนนม และผ้าอ้อมสำเร็จรูป อีกทั้ง ประสานหน่วยงานที่เกี่ยวข้องจัดหาที่พักพิงชั่วคราวให้กับผู้ประสบปัญหาดังกล่าวต่อไป



ที่มา : http://www.thaigov.go.th/news/contents/details/9439