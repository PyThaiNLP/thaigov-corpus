รัฐบาลไทย-ข่าวทำเนียบรัฐบาล-พม. กำชับทีม ONE HOME เร่งช่วยเหลือ 2 ครอบครัวด้อยโอกาสทางสังคม ที่ จ.นครปฐม และเพชรบูรณ์ พร้อมชื่นชมชายพิการสู้ชีวิตวัย 53 ปี ต้องเก็บของเก่าขายหาเงินเลี้ยงตนเอง ที่ จ.สงขลา







                                วันอังคารที่ 23 มกราคม 2561                              





    72  













   พม. กำชับทีม ONE HOME เร่งช่วยเหลือ 2 ครอบครัวด้อยโอกาสทางสังคม ที่ จ.นครปฐม และเพชรบูรณ์ พร้อมชื่นชมชายพิการสู้ชีวิตวัย 53 ปี ต้องเก็บของเก่าขายหาเงินเลี้ยงตนเอง ที่ จ.สงขลา
 

   พม. กำชับทีม ONE HOME เร่งช่วยเหลือ 2 ครอบครัวด้อยโอกาสทางสังคม ที่ จ.นครปฐม และเพชรบูรณ์ พร้อมชื่นชมชายพิการสู้ชีวิตวัย 53 ปี ต้องเก็บของเก่าขายหาเงินเลี้ยงตนเอง ที่ จ.สงขลา 





     วันนี้ (23 ม.ค. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางสาวอุษณี กังวารจิตต์ หัวหน้าผู้ตรวจราชการกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 25/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีผู้บริหารและผู้แทนจากหน่วยงานที่เกี่ยวข้องเข้าร่วม ณ ห้องประชุม  ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ

     จากกรณีเด็กชายวัย 9 ขวบ ป่วยพิการทางสมอง นอนป่วยติดเตียง ช่วยเหลือตัวเองไม่ได้ มีอาการชักเกร็งทุกวัน อาศัยอยู่กับแม่ที่ไม่ได้ประกอบอาชีพ เนื่องจากต้องอยู่ดูแลลูกชายอย่างใกล้ชิด มีเพียงผู้เป็นพ่อที่ทำงานรับจ้างทั่วไป เพื่อหารายได้จุนเจือครอบครัวเพียงคนเดียว อีกทั้งต้องรับภาระเลี้ยงดูลูกคนเล็กวัยกำลังเรียนอีก 1 คน ครอบครัวมีฐานะยากจน ทำให้รายได้ไม่เพียงพอค่าใช้จ่ายและค่ารักษาพยาบาล ที่จังหวัดนครปฐม และกรณีเด็กชายวัย 10 ขวบ เรียนชั้น ป.2 กำพร้าพ่อ-แม่ ต้องขาดเรียนบ่อยครั้ง เนื่องจากต้องรับภาระดูแลย่าแก่ชราวัย 75 ปี นอนป่วยติดเตียง ช่วยเหลือตัวเองไม่ได้ โดยป่วยหลายโรครุมเร้า ทั้งน้ำท่วมปอด ปอดเป็นหนอง และหัวใจเต้นเร็ว และอาที่พิการขาด้วน 1 ข้าง และป่วยเป็นวัณโรคกระดูก ซึ่งทั้ง 3 ชีวิต อาศัยในบ้านเช่าสภาพเก่าทรุดโทรมใกล้ผุพัง ครอบครัวมีฐานะยากจน ที่จังหวัดเพชรบูรณ์ นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครปฐม และ พมจ.เพชรบูรณ์ พร้อมทีม One Home  เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุ พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้งประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และการศึกษาของเด็กอย่างต่อเนื่องในระยะยาว รวมทั้ง การปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และเหมาะสม นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายอย่างเหมาะสม และเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

     สำหรับกรณีชายพิการสู้ชีวิตวัย 53 ปี มีฐานะยากจน ถูกภรรยาและลูกทอดทิ้งไป ต้องออกตระเวนเก็บของเก่าขาย เพื่อหารายได้เลี้ยงดูตนเอง โดยอาศัยอยู่บ้านญาติที่มีสภาพเก่าทรุดโทรม ที่จังหวัดสงขลา นั้น ตนขอชื่นชมชายคนพิการดังกล่าว ที่มีความขยันหมั่นเพียร มีความมุมานะอดทน ถึงแม้มีอุปสรรคทางร่างกาย แต่ไม่ย่อท้อและไม่นำมาเป็นอุปสรรคในการดำเนินชีวิต นับว่าน่ายกย่องเป็นแบบอย่างที่ดีของคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของจังหวัดสงขลา (พมจ.สงขลา) พร้อมทีม One Home เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคม เพื่อให้การช่วยเหลือในเบื้องต้นตามภารกิจด้านคนพิการ พร้อมมอบสิ่งของเครื่องใช้ที่จำเป็น และเงินสงเคราะห์และฟื้นฟูสมรรถภาพคนพิการ รวมทั้งประสานหน่วยงานที่เกี่ยวข้องในพื้นที่ช่วยเหลือดูแล  ในเรื่องการรักษาพยาบาลชายพิการดังกล่าวอย่างต่อเนื่อง และการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมสำหรับคนพิการ พร้อมให้คำปรึกษาในเรื่องของกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพสร้างรายได้ที่เพียงพอและมั่นคงในระยะยาวต่อไป



ที่มา : http://www.thaigov.go.th/news/contents/details/9560