รัฐบาลไทย-ข่าวทำเนียบรัฐบาล-พม. กำชับทีม ONE HOME เร่งเยียวยาจิตใจเด็กหญิงถูกแม่แท้ๆ ทำร้ายร่างกายได้รับบาดเจ็บสาหัส ที่ จ.ร้อยเอ็ด พร้อมเร่งช่วยเหลือครอบครัวผู้ด้อยโอกาสทางสังคม ที่ย่านทุ่งครุ กทม.







                                วันพุธที่ 24 มกราคม 2561                              





    67  













   พม. กำชับทีม ONE HOME เร่งเยียวยาจิตใจเด็กหญิงถูกแม่แท้ๆ ทำร้ายร่างกายได้รับบาดเจ็บสาหัส ที่ จ.ร้อยเอ็ด พร้อมเร่งช่วยเหลือครอบครัวผู้ด้อยโอกาสทางสังคม ที่ย่านทุ่งครุ กทม.
 

   พม. กำชับทีม ONE HOME เร่งเยียวยาจิตใจเด็กหญิงถูกแม่แท้ๆ ทำร้ายร่างกายได้รับบาดเจ็บสาหัส ที่ จ.ร้อยเอ็ด พร้อมเร่งช่วยเหลือครอบครัวผู้ด้อยโอกาสทางสังคม ที่ย่านทุ่งครุ กทม. 





วันนี้ (24 ม.ค. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเอก ณัฐติพล กนกโชติ ที่ปรึกษารัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 26/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     จากกรณีเด็กนักเรียนหญิงชั้น ป.6 ที่ถูกผู้เป็นแม่แท้ๆวัย 35 ปี ทำร้ายร่างกายได้รับบาดเจ็บสาหัส โดยการใช้มีดฟันที่ขา ต้องเย็บแผลกว่า 30 เข็ม ซึ่งเด็กหญิงยังอยู่ในอาการหวาดผวา ครอบครัวมีฐานะยากจน ไม่มีเงินค่ารักษาพยาบาล เมื่อทางโรงเรียนทราบเรื่องแต่กลับไม่กล้าแจ้งความ เนื่องจากเกรงว่าผู้เป็นแม่ถูกดำเนินคดี และจะไม่มีใครดูแลลูกชายคนเล็กวัย 7 ขวบ ที่จังหวัดร้อยเอ็ด นั้น ตนได้กำชับให้พัฒนาสังคมและความมั่นคงของมนุษย์จังหวัดร้อยเอ็ด (พมจ.ร้อยเอ็ด) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่างปกติสุข อีกทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการบาดเจ็บของเด็กหญิงอย่างใกล้ชิด และดูแลเรื่องการศึกษาของเด็กทั้ง 2 คน อย่างต่อเนื่องในระยะยาว และหากตรวจสอบพบว่าครอบครัวไม่พร้อมดูแลเด็ก ทางกระทรวง พม. มีบ้านพักเด็กและครัวจังหวัดร้อยเอ็ด พร้อมรับเด็กเข้ามาดูแลและคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 ทั้งนี้ ขอความร่วมมือบุคคลใกล้ชิดที่เกี่ยวข้องและทุกคนในสังคม หากพบเบาะแสการกระทำความรุนแรงต่อเด็ก สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง เพื่อให้การช่วยเหลือดูแลและคุ้มครอง สวัสดิภาพเด็กต่อไป
 
     สำหรับกรณีหญิงรายหนึ่ง ต้องรับภาระเพียงลำพังเลี้ยงดูลูกชายวัย 31 ปี ที่ป่วยพิการทางสมองและร่างกายมาตั้งแต่กำเนิด แขน-ขาลีบ นอนป่วยติดเตียงไม่สามารถช่วยเหลือตัวเองได้ มีอาการชักเกร็งตลอดเวลา โดยทุกวันจำเป็นต้องขังลูกทิ้งไว้ภายในบ้าน เนื่องจากต้องออกไปทำงานเป็นแม่บ้านที่บริษัทแห่งหนึ่ง เพื่อหารายได้จุนเจือครอบครัว ซึ่งทั้ง 2 ชีวิตอาศัยในบ้านสภาพเก่าทรุดโทรม ครอบครัวมีฐานะยากจน ที่ย่านทุ่งครุ กรุงเทพฯ นั้น ตนได้กำชับให้ทีม One Home กรุงเทพมหานคร และศูนย์ช่วยเหลือสังคม 1300 เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลลูกชายพิการอย่างใกล้ชิด และดูแลเรื่องการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำปรึกษา แก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป



ที่มา : http://www.thaigov.go.th/news/contents/details/9591