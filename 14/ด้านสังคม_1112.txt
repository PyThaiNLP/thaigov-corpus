รัฐบาลไทย-ข่าวทำเนียบรัฐบาล-รอง นรม. ฉัตรชัย มอบ พม. เป็นเจ้าภาพหลักจัดทำรูปแบบการปฏิรูปกระบวนการการดำเนินคดีกับเจ้าหน้าที่ของรัฐที่เข้าไปมีส่วนเกี่ยวข้องกับการค้ามนุษย์ และติดตามการดําเนินการทางวินัย







                                วันพุธที่ 24 มกราคม 2561                              





    99  













   รอง นรม. ฉัตรชัย มอบ พม. เป็นเจ้าภาพหลักจัดทำรูปแบบการปฏิรูปกระบวนการการดำเนินคดีกับเจ้าหน้าที่ของรัฐที่เข้าไปมีส่วนเกี่ยวข้องกับการค้ามนุษย์ และติดตามการดําเนินการทางวินัย
 

   รอง นรม. ฉัตรชัย มอบ พม. เป็นเจ้าภาพหลักจัดทำรูปแบบการปฏิรูปกระบวนการการดำเนินคดีกับเจ้าหน้าที่ของรัฐที่เข้าไปมีส่วนเกี่ยวข้องกับการค้ามนุษย์ และติดตามการดําเนินการทางวินัย 





     วันนี้ (24 ม.ค. 61) เวลา 10.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพมหานคร นายณรงค์ คงคำ โฆษกประจำกระทรวงการพัฒนาสังคมและความมั่นคงของมนุษย์ เปิดเผยภายหลังการประชุมเพื่อหารือแนวทางการแก้ไขปัญหาการค้ามนุษย์ เมื่อวันที่ 23 มกราคม 2561 โดยมี พลเอก ฉัตรชัย สาริกัลยะ รองนายกรัฐมนตรี เป็นประธานการประชุม พร้อมด้วย พลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ และผู้แทนหน่วยงานที่เกี่ยวข้อง เข้าร่วมประชุม ได้แก่ สำนักงานตำรวจแห่งชาติ (สตช.) กระทรวงแรงงาน สำนักงานอัยการสูงสุด สำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) สำนักงานป้องกันและปราบปรามการฟอกเงิน (ป.ป.ง.) คณะกรรมการป้องกันและปราบปรามการทุจริตแห่งชาติ (ป.ป.ช.) กรมสอบสวนคดีพิเศษ และสำนักงานเลขาธิการศาลยุติธรรม เพื่อร่วมกันหาแนวทางมาตรการการดำเนินการป้องกันเจ้าหน้าที่ของรัฐ มิให้เกี่ยวข้องกับการค้ามนุษย์ในส่วนที่เกี่ยวข้อง และการป้องกันเจ้าหน้าที่ของรัฐมิให้เกี่ยวข้องกับการค้ามนุษย์ทางด้านวินัย 
 
      รัฐบาลโดย พลเอกประยุทธ์ จันทร์โอชา นายกรัฐมนตริ ได้มอบนโยบาย "การป้องกันปราบปรามการค้ามนุษย์” เป็นวาระแห่งชาติ พร้อมเร่งรัดการบูรณาการทำงานของทุกกระทรวง ทบวง กรม ร่วมกับ ภาคเอกชน และภาคประชาสังคม ภายใต้แนวคิด "ประชารัฐ ร่วมใจ ต้านภัยการค้ามนุษย์” เพื่อป้องกันและปราบปรามการค้ามนุษย์ให้หมดสิ้นไป เนื่องจากการค้ามนุษย์เป็นอาชญากรรมข้ามชาติที่ละเมิดสิทธิมนุษยชนอย่างร้ายแรง สำหรับการดำเนินการกับผู้กระทำความผิด ทั้งเจ้าหน้าที่ของรัฐและพลเรือนอย่างเด็ดขาด มีการออกกฎหมายแก้ไขเพิ่มเติมและให้สัตยาบันอนุสัญญาระหว่างประเทศ 7 ฉบับ การเพิ่มประสิทธิภาพในการดำเนินคดีและการยึดทรัพย์
 
    การประชุมเพื่อหารือแนวทางการแก้ไขปัญหาการค้ามนุษย์ครั้งนี้ มีการพิจารณา 2 ประเด็นสำคัญ ได้แก่ 1) มาตรการการดำเนินการป้องกันเจ้าหน้าที่ของรัฐ มิให้เกี่ยวข้องกับการค้ามนุษย์ในส่วนที่เกี่ยวข้องกับ ป.ป.ท. และ ป.ป.ช. และ 2 ) มาตรการการดำเนินการป้องกันเจ้าหน้าที่ของรัฐมิให้เกี่ยวข้องกับการค้ามนุษย์ทางด้านวินัย ทั้งนี้ ที่ประชุมได้มอบหมายกระทรวง พม. เป็นเจ้าภาพหลักในการจัดทำรูปแบบการปฏิรูปกระบวนการการดำเนินคดีกับเจ้าหน้าที่ของรัฐที่เข้าไปมีส่วนเกี่ยวข้องกับการความนุษย์ ทั้งในเรื่องกฎหมายและกระบวนการทำงาน โดยให้แล้วเสร็จภายใน 1 – 2 เดือน โดยมอบหมายกระทรวง พม. ดำเนินการจัดประชุมกลุุ่มเล็ก โดยเชิญหน่วยงานที่เกี่ยวข้องเข้าร่วม ได้แก่ สตช. DSI ป.ป.ท. ป.ป.ง. และ ป.ป.ช. เป็นต้น และมอบหมาย กระทรวง พม. ติดตามการดําเนินการทางวินัยกับเจ้าหน้าที่ของรัฐที่เข้าไปเกี่ยวข้องกับการค้ามนุษย์ ตามข้อ 16 แห่งระเบียบสํานักนายกรัฐมนตรีว่าด้วยมาตรการทางบริหารในการป้องกันเจ้าหน้าที่ของรัฐมิให้เกี่ยวข้องกับการค้ามนุษย์ พ.ศ. 2558 โดยให้รายงานเสนอ พลเอก ฉัตรชัย สาริกัลยะ รองนายกรัฐมนตรี ในฐานะประธานกรรมการ ทราบผลการดําเนินการทางวินัยกับเจ้าหน้าที่ของรัฐ ภายใน 7 วัน



ที่มา : http://www.thaigov.go.th/news/contents/details/9596