รัฐบาลไทย-ข่าวทำเนียบรัฐบาล-สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดอาคารมูลนิธิเทพรัตนเวชชานุกูล จังหวัดเชียงใหม่ 







                                วันศุกร์ที่ 26 มกราคม 2561                              





    90  













   สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดอาคารมูลนิธิเทพรัตนเวชชานุกูล จังหวัดเชียงใหม่ 
 

   สมเด็จพระเทพรัตนราชสุดาฯสยามบรมราชกุมารี เสด็จพระราชดำเนินเปิดอาคารสำนักงานมูลนิธิเทพรัตนเวชชานุกูล 





เช้าวันนี้ (26 มกราคม 2561) เวลา 08.30 น. สมเด็จพระเทพรัตนราชสุดาฯสยามบรมราชกุมารี เสด็จพระราชดำเนินเปิดอาคารสำนักงานมูลนิธิเทพรัตนเวชชานุกูล อำเภอเมืองเชียงใหม่ จังหวัดเชียงใหม่ โดยมี ศาสตราจารย์ คลินิก เกียรติคุณ นายแพทย์ปิยะสกล สกลสัตรยาทร รัฐมนตรีว่าการกระทรวงสาธารณสุข นายแพทย์เจษฎา โชคดำรงสุข ปลัดกระทรวงสาธารณสุข ผู้บริหาร ข้าราชการ ประชาชนเฝ้ารับเสด็จฯ
 
 
ศาสตราจารย์คลินิก เกียรติคุณ นายแพทย์ปิยะสกล กล่าวว่า สมเด็จพระเทพรัตนราชสุดาฯ สยามบรมราชกุมารี ทรงพระกรุณาโปรดเกล้าฯ แนวทางแก้ไขปัญหาความแออัดของปริมาณผู้ป่วยที่เพิ่มมากขึ้นของโรงพยาบาลแม่แจ่ม จ.เชียงใหม่ โดยพระราชทานเงินให้ก่อสร้างอาคารผู้ป่วยขนาด 60 เตียง จำนวน 2 อาคาร พระราชทานชื่อโรงพยาบาลแม่แจ่มแห่งใหม่ว่า โรงพยาบาลเทพรัตนเวชชานุกูล เฉลิมพระเกียรติ 60 พรรษา ต่อมาทรงพระกรุณาโปรดเกล้าฯ ให้จัดตั้งมูลนิธิเทพรัตนเวชชานุกูล เพื่อสนับสนุนการดำเนินการของโรงพยาบาลเทพรัตนเวชชานุกูล เฉลิมพระเกียรติ 60 พรรษา และโรงพยาบาลวัดจันทร์เฉลิมพระเกียรติ 80 พรรษา อ.กัลยาณิวัฒนา จ.เชียงใหม่ และพระราชทานเงิน 10,000,000 บาท เพื่อดูแลผู้ป่วยที่ยากไร้ ในการดำเนินงานประกอบด้วย 5 หลักการ ได้แก่ บริหารแบบธรรมาภิบาล น้อมนำปรัชญาเศรษฐกิจพอเพียงมาใช้ ความร่มรื่นและรื่นรมย์ของโรงพยาบาล โรงพยาบาลคุณภาพ HA และโรงพยาบาลคุณธรรม
ผลการดำเนินงานที่สำคัญของมูลนิธิฯ ในปี 2558-2560 หลายโครงการ อาทิ นำน้ำเสียมาใช้หมุนเวียนเพื่อการเกษตรในโรงพยาบาลฯ ปรับปรุงอาคารที่พักของเจ้าหน้าที่หน่วยแพทย์อาสามูลนิธิเทพรัตนเวชชานุกูล ก่อสร้างอาคารไตเทียมและกายภาพบำบัด บริการฟอกเลือดด้วยเครื่องไตเทียม การปรับภูมิทัศน์ แปลงผักปลอดสารพิษ และนำพลังงานแสงอาทิตย์ พลังงานทดแทนและอนุรักษ์พลังงาน ก่อสร้างอาคารผู้ป่วยในขนาด 30 เตียง รพ.วัดจันทร์เฉลิมพระเกียรติ 80 พรรษา อำเภอกัลยานิวัฒนา
และทรงพระกรุณาโปรดเกล้าฯ รับโรงพยาบาลชุมชนเฉลิมพระเกียรติ 80 พรรษาทั้ง 10 แห่ง  อยู่ในพระอุปถัมภ์ของมูลนิธิเทพรัตนเวชชานุกูล ได้แก่ 1.รพ.พนมดงรัก เฉลิมพระเกียรติ 80 พรรษา จ.สุรินทร์ 2.รพ.เบญจลักษ์เฉลิมพระเกียรติ 80 พรรษา จ.ศรีษะเกษ  3.รพ.วังเฉลิมพระเกียรติ 80 พรรษา จ.หนองบัวลำภู 4.รพ.เขาชะเมาเฉลิมพระเกียรติ 80 พรรษา จังหวัดระยอง 5.รพ.ห้วยกระเจาเฉลิมพระเกียรติ 80 พรรษา จ.กาญจนบุรี  6.รพ.พระทองคำเฉลิมพระเกียรติ 80 พรรษา จ.นครราชสีมา 7.รพ.ยี่งอเฉลิมพระเกียรติ 80 พรรษา จ.นราธิวาส  8.รพ.วัดจันทร์เฉลิมพระเกียรติ 80 พรรษา จ.เชียงใหม่ 9.รพ.เส้าไห้เฉลิมพระเกียรติ 80 พรรษา จ.สระบุรี และ10.รพ.หาดสำราญเฉลิมพระเกียรติ 80 พรรษา จ.ตรัง
ทั้งนี้ มูลนิธิฯ มีคณะกรรมการจำนวน 15 คน ต่อมาในปี 2560 ได้แต่งตั้งคณะกรรมการที่มาจากกระทรวงสาธารณสุขเพิ่มจำนวน 4 คน ได้แก่ 1.ศ.คลินิก เกียรติคุณ นพ.ปิยะสกล สกลสัตยาทร 2.นายแพทย์โสภณ เมฆธน 3.นพ.สมศักดิ์ อรรฆศิลป์ 4.นพ.พงศธร พอกเพิ่มดี เพื่อขับเคลื่อนการพัฒนาโรงพยาบาลที่อยู่ในพระอุปถัมภ์ของมูลนิธิเทพรัตนเวชชานุกูล มีฐานะเป็นนิติบุคคล เมื่อวันที่ 25 มีนาคม 2558 กระทรวงการคลังประกาศเป็นองค์การสถานสาธารณกุศล ลงประกาศในราชกิจจานุเบกษา เมื่อวันที่ 9 มิถุนายน 2558 และมูลนิธิสามารถออกใบเสร็จรับเงินให้ผู้บริจาคนำไปหักลดหย่อนภาษีเงินได้
  



ที่มา : http://www.thaigov.go.th/news/contents/details/9641