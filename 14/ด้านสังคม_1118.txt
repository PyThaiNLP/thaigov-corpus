รัฐบาลไทย-ข่าวทำเนียบรัฐบาล-รมว.พม. ลงพื้นที่ติดตามนโยบายรัฐบาลเพื่อผู้มีรายได้น้อย พร้อมมอบบ้านพอเพียงชนบท และเปิดสถานธนานุเคราะห์ ที่ จ.อุดรธานี







                                วันศุกร์ที่ 26 มกราคม 2561                              





    260  













   รมว.พม. ลงพื้นที่ติดตามนโยบายรัฐบาลเพื่อผู้มีรายได้น้อย พร้อมมอบบ้านพอเพียงชนบท และเปิดสถานธนานุเคราะห์ ที่ จ.อุดรธานี
 

   รมว.พม. ลงพื้นที่ติดตามนโยบายรัฐบาลเพื่อผู้มีรายได้น้อย พร้อมมอบบ้านพอเพียงชนบท และเปิดสถานธนานุเคราะห์ ที่ จ.อุดรธานี 





     วันนี้ (26 ม.ค. 61) เวลา 10.30 น. กระทรวงการพัฒนาสังคมและความมั่นคงของมนุษย์ (พม.) โดย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดสถานธนานุเคราะห์ (โรงรับจำนำของรัฐ) สาขาที่ 38 แห่งใหม่ ที่อำเภอเมือง จังหวัดอุดรธานี เพื่อขยายการให้บริการตามนโยบายของรัฐบาลในการช่วยเหลือประชาชนผู้มีรายได้น้อยที่ประสบปัญหาเฉพาะหน้าด้านการเงิน สำหรับการดำรงชีพและการประกอบอาชีพ พร้อมลงพื้นที่ติดตามการดำเนินงานตามภารกิจกระทรวง พม. ตามนโยบายของรัฐบาล เพื่อลดความเหลื่อมล้ำทางสังคม และการสร้างโอกาสการเข้าถึงบริการของรัฐ ที่จังหวัดอุดรธานี
 
    รัฐบาลมีความห่วงใยประชาชนทั่วประเทศ โดยเฉพาะการลดความเหลื่อมล้ำของสังคม และการสร้างโอกาสการเข้าถึงบริการของรัฐ ซึ่งสอดคล้องกับการดำเนินภารกิจกระทรวง พม. ด้วยการพัฒนาคุณภาพชีวิตที่ดีของประชาชนกลุ่มเป้าหมายในทุกพื้นที่ ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส สำหรับการช่วยเหลือประชาชนผู้มีรายได้น้อยที่ประสบปัญหาเฉพาะหน้าด้านการเงิน สำหรับการดำรงชีพและการประกอบอาชีพ กระทรวง พม. โดยสำนักงานธนานุเคราะห์ (สธค.) ได้จัดตั้ง สถานธนานุเคราะห์ ซึ่งเป็นส่วนหนึ่งในการช่วยเหลือสังคมไทย และอยู่เคียงคู่สังคมไทยมานานกว่า 62 ปี นับเป็นสถาบันการเงินทางเลือกหนึ่ง ที่ทำให้ประชาชนได้มีโอกาสเข้าถึงบริการทางการเงินของภาครัฐ ที่มีการคิดอัตราดอกเบี้ยที่ต่ำ ซึ่งนับว่าเป็นการช่วยเหลือประชาชนอย่างแท้จริง ช่วยลดปัญหาการกู้เงินนอกระบบ ลดความเหลื่อมล้ำพึ่งพาตนเองได้ นำมาสู่การสร้างความมั่นคงในการดำรงชีวิต โดย สธค. พร้อมที่จะพัฒนาบริการให้เป็นเลิศ ทั้งทางด้านการขยายสาขาให้กระจายครอบคลุม ตอบสนองความต้องการของประชาชนผู้ใช้บริการ ได้เข้าถึงบริการของ สธค. ให้ได้มากที่สุด ซึ่งปัจจุบัน สธค. มีสาขาทั้งหมด 37 สาขา และในวันนี้ เป็นการเปิดสถานธนานุเคราะห์ สาขาที่ 38 แห่งใหม่ ที่จังหวัดอุดรธานี ซึ่งเป็นสาขาแรกของภาคตะวันออกเฉียงเหนือ เนื่องด้วยเห็นว่าจังหวัดอุดรธานี เป็นจังหวัดที่มีประชากรหนาแน่น ประชาชนมีความต้องการที่จะเข้าถึงแหล่งเงินทุนของภาครัฐเป็นจำนวนมาก และมีศักยภาพเป็นแหล่งธุรกิจสำคัญ รวมถึงเป็นศูนย์กลางการคมนาคมและการท่องเที่ยวของภาคตะวันออกเฉียงเหนือ จึงได้คัดเลือกพื้นที่อำเภอเมืองอุดรธานี จัดตั้งสถานธนานุเคราะห์โรงรับจำนำของรัฐบาลสาขาที่ 38 ซึ่งคาดว่าในปีแรกจะมีผู้มาใช้บริการเป็นจำนวนไม่น้อยกว่า 6,000 รายตั๋ว คิดเป็นมูลค่ารับจำนำทั้งสิ้นประมาณ 90 ล้านบาท ทั้งนี้ สำนักงานธนานุเคราะห์ (สธค.) มีการคิดอัตราดอกเบี้ยที่ต่ำสุดเพียงร้อยละ 25 สตางค์ต่อเดือน (วงเงินไม่เกิน 5,000 บาท) และลดอัตราดอกเบี้ยพิเศษ ขยายเวลาลดอัตราดอกเบี้ยพิเศษ ตามนโยบาย "9 ของขวัญปีใหม่ ก้าวไปกับ พม.” ซึ่งนับว่าเป็นการช่วยเหลือประชาชนผู้มีรายได้น้อย ขณะนี้มีประชาชนมาใช้บริการดังกล่าวจำนวน 27,008 ราย เป็นเงินจำนวน 382,126,400 บาท โดยเมื่อปรับลดอัตราดอกเบี้ยรับจำนำแล้วสามารถช่วยเหลือแบ่งเบาภาระรายจ่ายเกี่ยวกับดอกเบี้ยให้แก่ประชาชนเป็นเงินประมาณ 1.62 ล้านบาท นอกจากนี้ สธค.ได้มีการปรับภาพลักษณ์ เปลี่ยนรูปแบบการบริการใหม่ให้มีความสะดวกสบายมากขึ้น คล้ายกับสถาบันการเงินต่างๆ ตลอดจนการนำเอาเทคโนโลยีที่ทันสมัยเข้ามาช่วยเพิ่มประสิทธิภาพการให้บริการ และพัฒนามาตรฐานให้ดียิ่งขึ้น
 
      กระทรวง พม. มีความห่วงใยในคุณภาพชีวิตของประชาชนกลุ่มเป้าหมาย ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส จึงได้ลงพื้นที่ ณ โรงเรียนผู้สูงอายุนาพู่ อำเภอเพ็ญ จังหวัดอุดรธานี และสถานสงเคราะห์เด็กหญิงอุดรธานี เพื่อพบปะเยี่ยมเยียนและให้กำลังใจประชาชนกลุ่มเป้าหมาย พร้อมทีม One Home จังหวัดอุดรธานี และหน่วยงานในพื้นที่ที่เกี่ยวข้อง โดยได้ให้ความช่วยเหลือในด้านต่างๆ ได้แก่ มอบบ้านพอเพียงชนบท ตามนโยบาย "9 ของขวัญปีใหม่ ก้าวไปกับ พม.” จำนวน 20 ตำบล 119 หลัง พร้อมทั้งมอบงบประมาณโครงการบ้านพอเพียงชนบท ปี 2561 จำนวน 16 ตำบล 150 หลังทั้งนี้ ได้ส่งมอบบ้านไปแล้ว 2,068 หลัง จากเป้าหมาย 2,561 หลัง พร้อมทั้งรับฟังรายงานสถานการณ์ทางสังคมและมอบแนวทางการขับเคลื่อนภารกิจกระทรวง พม. ต่อไป



ที่มา : http://www.thaigov.go.th/news/contents/details/9651