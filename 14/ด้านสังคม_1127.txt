รัฐบาลไทย-ข่าวทำเนียบรัฐบาล-รมว.พม. เร่งขับเคลื่อนงานประชารัฐเพื่อสังคม E6 เพื่อลดเหลื่อมล้ำ ผลักดันจ้างงานผู้สูงอายุ และคนพิการ รวมกว่า 1 แสนอัตรา







                                วันพุธที่ 31 มกราคม 2561                              





    85  













   รมว.พม. เร่งขับเคลื่อนงานประชารัฐเพื่อสังคม E6 เพื่อลดเหลื่อมล้ำ ผลักดันจ้างงานผู้สูงอายุ และคนพิการ รวมกว่า 1 แสนอัตรา
 

   รมว.พม. เร่งขับเคลื่อนงานประชารัฐเพื่อสังคม E6 เพื่อลดเหลื่อมล้ำ ผลักดันจ้างงานผู้สูงอายุ และคนพิการ รวมกว่า 1 แสนอัตรา 





เมื่อวันที่ 30 ม.ค. 61 เวลา 15.00 น. ที่ห้องประชุม 501 สำนักงานกองทุนสนับสนุนการสร้างเสริมสุขภาพ(สสส.) กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะหัวหน้าทีมภาครัฐ เป็นประธานการประชุมคณะทำงานประชารัฐเพื่อสังคม (E6) ครั้งที่ 1/2561 พร้อมด้วย นายอิสระ ว่องกุศลกิจ ประธานอาวุโสหอการค้าไทย ในฐานะหัวหน้าทีมภาคเอกชน และ ดร.สุปรีดา อดุลยานนท์ ผู้จัดการกองทุน สสส. ในฐานะหัวหน้าทีมภาคประชาสังคม รวมทั้งผู้แทนหน่วยงาน และองค์กรที่เกี่ยวข้อง เข้าร่วมประชุมเพื่อติดตามความคืบหน้าการดำเนินงานในประเด็นเร่งด่วน (5 Quick Win) ได้แก่ 1) การส่งเสริมการมีรายได้และมีงานทำของผู้พิการ 2) การส่งเสริมการมีรายได้และมีงานทำของผู้สูงอายุ 3) การออมเพื่อการเกษียณอายุ 4) ที่อยู่อาศัยและสิ่งแวดล้อมเพื่อการอยู่อาศัย และ 5) ความปลอดภัยทางถนน 
 
     รัฐบาลมีความห่วงใยประชาชนทุกกลุ่มเป้าหมาย ด้วยนโยบายการลดความเหลื่อมล้ำของสังคม และการสร้างโอกาสการเข้าถึงบริการของรัฐ โดยได้ให้ความสำคัญในขับเคลื่อนงานรูปแบบประชารัฐ ซึ่งมีคณะทำงานประชารัฐเพื่อสังคม (E6) เร่งดำเนินงานเพื่อลดความเหลื่อมล้ำทางสังคม เมื่อวันที่ 12 ธันวาคม 2560 ที่ประชุมคณะรัฐมนตรีได้เน้นย้ำให้คณะทำงาน E6 ทำงานอย่างต่อเนื่อง เพื่อให้เกิดผลกระทบเชิงบวกต่อสังคมอย่างแท้จริง เนื่องจากรัฐบาลให้ความสำคัญกับประเด็นด้านสังคมที่ต้องพัฒนาทั้งทางสังคมและเศรษฐกิจควบคู่กันไป โดยเฉพาะในปี2561 เป็นการขับเคลื่อนที่มีเป้าหมายชัดเจนทั้งเชิงปริมาณและคุณภาพ ทั้งนี้ คณะทำงาน E6 ยังเป็นกลไกสำคัญในการเชื่อมความร่วมมือทุกภาคส่วน ดังนั้น หากมีข้อติดขัดรัฐบาล พร้อมให้การสนับสนุน โดยเฉพาะที่มีข้อเสนอให้ทบทวนคำสั่งกรมสรรพากร ที่ ป. 156/2561 เรื่องการเสียภาษีเงินได้นิติบุคคลสำหรับรายจ่ายจากการดำเนินการตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 ซึ่งอาจส่งผลให้การจ้างงานเหมาช่วงงานหรือจ้างเหมาบริการคนพิการเพื่อประโยชน์ของบุคคลอื่น ตามมาตรา 35 ไม่สามารถนำไปลดหย่อนภาษีได้นั้น ในประเด็นนี้เป็นปัญหาเร่งด่วนที่ได้มอบหมายให้หารือร่วมกับกรมสรรพากร เพื่อหาทางออกและกำหนดแนวทางที่ส่งเสริมให้เกิดประโยชน์ในการพัฒนาคุณภาพชีวิตผู้พิการอย่างแท้จริง นอกจากนั้นได้ให้กระทรวงการคลัง กระทรวงแรงงาน สำนักงานประกันสังคม และหน่วยงานที่เกี่ยวข้อง ทบทวนและพิจารณามาตรการ และข้อเสนอเกี่ยวกับการส่งเสริมการจ้างงานผู้สูงอายุเพื่อให้การดำเนินเป็นไปตามเป้าหมายที่กำหนดไว้ 
 
     คณะทำงานย่อยทั้ง 5 ประเด็นเร่งด่วน ได้กำหนดเป้าหมายและแนวทางสำคัญในการดำเนินงานในปี 2561 ได้แก่ 1) การส่งเสริมการมีรายได้และมีงานทำของผู้พิการ เน้นขับเคลื่อนให้เกิดการจ้างงานผู้พิการตามมาตรา 33 และ 35 ในหน่วยงานภาคเอกชน ภาครัฐ และรัฐวิสาหกิจ ให้ได้ 68,000 อัตรา หรือเพิ่มขึ้น 15,000 อัตรา ภายในปี 2561 โดยขอให้มีความชัดเจนและแก้ไขข้อติดขัดต่างๆ เพื่อให้การลดหย่อนภาษีตามมาตรา 35 เป็นการส่งเสริมในการจ้างงานคนพิการ 2) การส่งเสริมการมีรายได้และมีงานทำของผู้สูงอายุ ทั้งแรงงานในระบบและนอกระบบ รวม 58,000 คน หรือเพิ่มขึ้น 19,000 อัตรา ในปี 2561 เพื่อลดภาระการพึ่งพิงและสร้างงานในชุมชน ซึ่งมีประเด็นที่ต้องขอรับการสนับสนุน อาทิ สามารถจ้างงานผู้สูงอายุได้เกิน 15,000 บาท/เดือน และนำมาลดหย่อนภาษีได้ ผู้สูงอายุสามารถสมัครเข้ากองทุนประกันสังคม จ่ายค่าแรงจ้างแบบไม่เต็มเวลาได้ เป็นต้น 3) การออมเพื่อการเกษียณอายุ จะเร่งรัดการจัดตั้งกองทุนบำเหน็จบำนาญแห่งชาติ ยกเว้นภาษีเงินได้สำหรับเงินชดเชยเมื่อออกจากงานเนื่องจากการเกษียณอายุ 4) ที่อยู่อาศัยและสิ่งแวดล้อมเพื่อการอยู่อาศัย ด้วยเป้าหมายในการจัดตั้งศูนย์กลางนวัตกรรม เครื่องมือสำหรับผู้สูงอายุตามภูมิภาคต่างๆ ใน 5 ศูนย์ฯ สำหรับปี 2561 รวมถึงสนับสนุนภาคเอกชนให้ดำเนินโครงการนำร่องพัฒนาพื้นที่อยู่อาศัยผู้มีรายได้น้อย ซึ่งมีความต้องการการสนับสนุนทั้งส่วนของการจัดสรรพื้นที่ชุมชนเมืองของการเคหะแห่งชาติ (กคช.) และกรมธนารักษ์ เพื่อจูงใจให้ภาคเอกชนหรือผู้พัฒนาอสังหาริมทรัพย์มาลงทุนพัฒนาที่อยู่อายุสำหรับผู้มีรายได้น้อย รวมถึงการปรับปรุงโครงสร้างการปล่อยสินเชื่อเพื่อเพิ่มความสามารถในการเข้าถึง และ 5) ความปลอดภัยทางถนน กำหนดให้ 55 องค์กรที่ร่วม MOU กำหนดมาตรการความปลอดภัยขององค์กร โดยตั้งเป้าการดำเนินงาน "10-5-0” ใน 3 จังหวัดที่มีนิคมอุตสาหกรรมจำนวนมาก ได้แก่ จังหวัดระยอง ฉะเชิงเทรา และชลบุรี คือ การลดจำนวนผู้เสียชีวิตในช่วงเทศกาลสงกรานต์ 2561 ให้ได้ร้อยละ 10 การลดจำนวนผู้เสียชีวิตตลอดปีให้ได้ร้อยละ 5 และการลดจำนวนผู้เสียชีวิตในหน่วยงานที่ร่วม MOU ให้เป็น 0 นอกจากนี้ ปี 2561 จะมีการสนับสนุนให้ภาคประชาสังคมเข้าไปมีส่วนร่วมใน 3 กลุ่มภารกิจงานให้มากยิ่งขึ้น เพื่อขยายผลความร่วมมือในการสร้างประโยชน์ต่อสังคมในทุกมิติ ภายใต้การสานพลังประชารัฐเพื่อสังคม อันนำไปสู่การพัฒนาประเทศอย่างมั่นคง มั่งคั่ง และยั่งยืน ต่อไป 



ที่มา : http://www.thaigov.go.th/news/contents/details/9753