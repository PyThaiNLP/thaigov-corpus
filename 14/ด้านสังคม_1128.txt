รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กหญิง ที่ถูกพ่อแท้ๆ ทุบตีทำร้ายร่างกายอย่างรุนแรงเป็นประจำ ที่ย่านหลักสี่ กทม.







                                วันพุธที่ 31 มกราคม 2561                              





    54  













   พม. เร่งเยียวยาจิตใจเด็กหญิง ที่ถูกพ่อแท้ๆ ทุบตีทำร้ายร่างกายอย่างรุนแรงเป็นประจำ ที่ย่านหลักสี่ กทม.
 

   พม. เร่งเยียวยาจิตใจเด็กหญิง ที่ถูกพ่อแท้ๆ ทุบตีทำร้ายร่างกายอย่างรุนแรงเป็นประจำ ที่ย่านหลักสี่ กทม. และกรณีเด็กชายวัย 9 ขวบ ถูกพ่อเลี้ยงทำร้ายร่างกาย จนแก้วหูทะลุ และมีรอยช้ำทั้งตัว ที่ จ.สมุทรปราการ  





วันนี้ (31 ม.ค. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางสาวอุษณี กังวารจิตต์ หัวหน้าผู้ตรวจราชการกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 29/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีผู้บริหารและผู้แทนจากหน่วยงานที่เกี่ยวข้อง เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ 
        จากกรณีชายรายหนึ่งใช้กำลังทุบตีทำร้ายร่างกายลูกสาววัย 14 ปี อย่างรุนแรง และฉุดกระชากไปกับพื้น ซึ่งทำให้เด็กหญิงอยู่ในอาการหวาดกลัวอย่างมาก ภายหลังการตรวจสอบ เพื่อนบ้านที่อยู่ในละแวกใกล้เคียงแจ้งว่าชายคนดังกล่าวจะทุบตีลูกสาวอย่างรุนแรงเป็นประจำเกือบทุกวัน ที่ย่านหลักสี่ กรุงเทพฯ และกรณีเด็กชายวัย 9 ขวบ ที่ถูกพ่อเลี้ยงทำร้ายร่างกายอย่างรุนแรง โดยการตบที่บ้องหู จนแก้วหูทะลุ และใช้สายยางฟาดจนเกิดรอยเขียวช้ำทั่วลำตัว ที่จังหวัดสมุทรปราการ นั้น ทั้งนี้ ได้กำชับให้ทีม ONE HOME กรุงเทพมหานคร และจังหวัดสมุทรปราการ เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กของกระทรวง พม. ซึ่งขณะนี้ ทางกระทรวง พม. โดยบ้านพักเด็กและครอบครัวกรุงเทพมหานคร กรมกิจการเด็กและเยาวชน (ดย.) ได้ลงพื้นที่เยี่ยมบ้านเรียบร้อยแล้ว พร้อมให้การช่วยเหลือในเบื้องต้น โดยเฉพาะ การเยียวยาฟื้นฟูสภาพจิตใจเด็กทั้ง 2 คนอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่าง ปกติสุข และพาไปตรวจสุขภาพและดูแลเรื่องการรักษาพยาบาลอาการบาดเจ็บของเด็กทั้ง 2 คนอย่างใกล้ชิด อีกทั้ง ได้รับตัวเด็กหญิงวัย 14 ปี และผู้เป็นแม่ เข้ามาอยู่ในความดูแลและคุ้มครองสวัสดิภาพชั่วคราวที่บ้านพักเด็กและครอบครัวกรุงเทพมหานคร และเด็กชายวัย 9 ขวบ น้องชายวัย 3 ขวบ และผู้เป็นแม่ เข้ามาอยู่ในความดูแลและคุ้มครอง สวัสดิภาพชั่วคราวที่บ้านพักเด็กและครอบครัวจังหวัดสมุทรปราการ เป็นที่เรียบร้อยแล้ว ตามพระราชบัญญัติคุ้มครองเด็ก พ.ศ. 2546 นอกจากนี้ ได้วางแผนประชุมทีมสหวิชาชีพ เพื่อร่วมประเมินครอบครัวและกำหนดแนวทางการให้ความช่วยเหลืออย่างเป็นระบบและเหมาะสมต่อไป ทั้งนี้ ปัญหาเด็กถูกกระทำความรุนแรงเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแล อย่างใกล้ชิด เพื่อป้องกันการเกิดเหตุในลักษณะดังกล่าวขึ้นอีก
      สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหญิงวัย 12 ปี ต้องดูแลแม่ที่ป่วยเป็นโรคมะเร็งกระเพราะอาหารระยะสุดท้าย ที่จังหวัดนครปฐม และ 2) กรณีเด็กชาย 2 พี่น้องวัย 12 ปี และ 7 ขวบ ต้องดูแลแม่ที่ป่วยเป็นโรคอัมพาต นอนป่วยติดเตียง ครอบครัวมีฐานะยากจน ที่จังหวัดนครราชสีมา ทางทีม One Home จังหวัดนครปฐม และจังหวัดนครราชสีมา ได้ลงพื้นที่เยี่ยมบ้าน และตรวจสอบข้อเท็จจริงเพิ่มเติม พร้อมมอบสิ่งของเครื่องอุปโภคบริโภค อุปกรณ์ทางการศึกษา และมอบเงินสงเคราะห์ พร้อมทั้ง ให้คำปรึกษาแนะนำเรื่องเงินทุนการประกอบอาชีพ และการสนับสนุนด้านการศึกษาของเด็กทั้งหมดในระยะยาว อีกทั้ง ได้วางแผนประชุมทีมสหวิชาชีพเพื่อหาแนวทางช่วยเหลืออย่างเป็นระบบและเหมาะสมต่อไป



ที่มา : http://www.thaigov.go.th/news/contents/details/9754