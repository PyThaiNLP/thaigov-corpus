รัฐบาลไทย-ข่าวทำเนียบรัฐบาล-กระทรวงดิจิทัลฯ ควง DEPA ลงพื้นที่ จ.อุดรธานี จับมือภาครัฐ-เอกชน ชวนกลุ่ม Startup ร่วมพัฒนา Smart City ภาคอีสาน







                                วันจันทร์ที่ 5 กุมภาพันธ์ 2561                              





    58  













   กระทรวงดิจิทัลฯ ควง DEPA ลงพื้นที่ จ.อุดรธานี จับมือภาครัฐ-เอกชน ชวนกลุ่ม Startup ร่วมพัฒนา Smart City ภาคอีสาน
 

   กระทรวงดิจิทัลฯ 





                  กระทรวงดิจิทัลฯ สนับสนุนสำนักงานส่งเสริมเศรษฐกิจดิจิทัล (ดีป้า) จับมือ ม.ราชภัฏอุดรธานี พัฒนาอุตสาหกรรมดิจิทัลในกลุ่มจังหวัดภาคอีสานตอนกลาง รองรับการขยายโครงการเมืองอัจฉริยะ (Smart City) ผลักดันการทำงานร่วมภาครัฐ ภาคเอกชน และกลุ่ม Startup ใช้พื้นที่ Co-Working Space ระดมสมองพัฒนาจังหวัดอุดรธานีให้พร้อมเป็นเมืองอัจฉริยะต่อไปในอนาคต
 
               ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า สำนักงานส่งเสริมเศรษฐกิจดิจิทัล (DEPA/ดีป้า) หน่วยงานในสังกัดกระทรวงดิจิทัลฯ มีบทบาทสำคัญในการส่งเสริมผู้ประกอบการกลุ่ม Digital Startup ในกลุ่มจังหวัดภาคอีสานตอนกลาง รวมถึงจังหวัดอุดรธานี โดยร่วมกับ มหาวิทยาลัยราชภัฏอุดรธานี ในการพัฒนาอุตสาหกรรมดิจิทัลในพื้นที่ ซึ่งมี ผศ.ดร.อภิฌาน กาญจนวาปสถิตย์ หัวหน้าสาขาวิชาวิศวกรรมคอมพิวเตอร์และการสื่อสาร คณะเทคโนโลยี มหาวิทยาลัยราชภัฏอุดรธานี เป็นกำลังสำคัญในการให้ความร่วมมือและช่วยเหลือในการดำเนินการกิจกรรมต่างๆ ร่วมกับกลุ่ม Digital Startup, Smart Udon Maker และดีป้า
 
               โดยจังหวัดอุดรธานี เป็นจังหวัดหนึ่งของภาคตะวันออกเฉียงเหนือที่ได้ถูกกำหนดไว้ในยุทธศาสตร์การขยายโครงการ Smart City ในอนาคต ซึ่งตามแนวทางการดำเนินงานของดีป้า จะดำเนินโครงการร่วมกับส่วนราชการจังหวัดอุดรธานี ภาคองค์กรเอกชน และมหาวิทยาลัยราชภัฏอุดรธานี รวมถึงกลุ่ม Digital Startup ในจังหวัดและภูมิภาคที่จะเป็นตัวขับเคลื่อนโครงการฯ ให้บรรลุเป้าหมาย ซึ่งอาจจำเป็นต้องใช้ Co-Working Space เป็นสถานที่ในการรวมกลุ่มจัดประชุมหารือระดมสมอง และเป็นส่วนหนึ่งของ Eco-System เพื่อให้เกิดบรรยากาศการขับเคลื่อนและการดำเนินงานต่อไป
 
                ทั้งนี้ จังหวัดอุดรธานี ถือเป็นจังหวัดเศรษฐกิจสำคัญของภาคตะวันออกเฉียงเหนืออีกจังหวัดหนึ่ง ซึ่งปัจจุบันมีอัตราการเติบโตของกลุ่ม Digital Startup ในจังหวัดอย่างต่อเนื่อง รวมถึงการทำงานร่วมกันเป็นเครือข่ายของ Digital Startup กับจังหวัดใกล้เคียง โดยจังหวัดอุดรธานี มี Co-Working Space ที่เป็นทางการหนึ่งแห่ง คือ Smart Hub (ในพื้นที่ตลาดปรีชา) 322/19 ถ.ประจักษ์ศิลปาคม ต.หมากแข้ง อ.เมือง จ.อุดรธานี โครงการ Smart Hub เกิดขึ้นภายใต้แนวคิดของผู้บริหาร ที่อยากจะพัฒนาพื้นที่ให้เกิดประโยชน์กับคนในพื้นที่ จึงเกิดเป็นพื้นที่ทำงาน (Working Space) สำหรับคนทุกเพศทุกวัย ที่ไม่เฉพาะเจาะจงว่าจะทำงานให้กับบริษัทใด จะมาคนเดียวหรือมาเป็นกลุ่มก็ได้ และอาจจะได้เพื่อนใหม่ขณะทำงาน ผลักดันให้เกิดความคิดร่วมกันก่อเกิดเป็น Startup ขึ้นมา โดยพื้นที่ดังกล่าวจัดเป็น Co-Working Space แห่งแรกของจังหวัดอุดรธานี
 
******************



ที่มา : http://www.thaigov.go.th/news/contents/details/9836