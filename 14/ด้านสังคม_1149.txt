รัฐบาลไทย-ข่าวทำเนียบรัฐบาล-องคมนตรี เยี่ยม รพ.พนมดงรักเฉลิมพระเกียรติ 80 พรรษา ต้นแบบบริการการแพทย์ผสมผสาน 4 ด้าน







                                วันพุธที่ 7 กุมภาพันธ์ 2561                              





    155  













   องคมนตรี เยี่ยม รพ.พนมดงรักเฉลิมพระเกียรติ 80 พรรษา ต้นแบบบริการการแพทย์ผสมผสาน 4 ด้าน
 

   พลอากาศเอกชลิต พุกผาสุก องคมนตรี ตรวจเยี่ยมการดำเนินงานโรงพยาบาลพนมดงรักเฉลิมพระเกียรติ 80 พรรษา จ.สุรินทร์ ต้นแบบด้านการบริการด้วยการแพทย์ผสมผสานที่มีคุณภาพ 4 ด้าน ได้แก่ แพทย์แผนไทย แพทย์แผนจีน  





   แพทย์พื้นบ้าน และแพทย์วิถีธรรม เด่นเรื่องสมุนไพรรักษาพิษงู และรักษาโรคตาด้วยหนามหวาย 
 
เช้าวันนี้ (7 กุมภาพันธ์ 2561) ที่โรงพยาบาลพนมดงรักเฉลิมพระเกียรติ 80 พรรษา จังหวัดสุรินทร์ พลอากาศเอกชลิต พุกผาสุข องคมนตรี รองประธานมูลนิธิเทพรัตนเวชชานุกูล และคณะ ตรวจเยี่ยมการดำเนินงานโรงพยาบาลพนมดงรักเฉลิมพระเกียรติ 80 พรรษา โดยมี นายแพทย์กิตติศักดิ์ กลับดี ที่ปรึกษารัฐมนตรีว่าการกระทรวงสาธารณสุข พร้อมด้วยนายแพทย์โอภาส การย์กวินพงศ์ รองปลัดกระทรวงสาธารณสุข นายแพทย์สมศักดิ์ อรรฆศิลป์ อธิบดีกรมการแพทย์ และคณะให้การต้อนรับ พร้อมนำเยี่ยมชมการดำเนินงานโรงพยาบาลแห่งนี้เป็น 1ใน 10 โรงพยาบาลอยู่ในความอนุเคราะห์ของมูลนิธิเทพรัตนเวชชานุกูล  โรงพยาบาลชุมชนเฉลิมพระเกียรติ 80 พรรษาทุกแห่ง มีอัตลักษณ์ร่วมกันคือ “โรงพยาบาลที่เป็นมากกว่าโรงพยาบาล (More than a Hospital)” โดยการเป็นโรงพยาบาลเฉลิมพระเกียรติของในหลวงรัชกาลที่ 9  มีความเป็นหนึ่งเดียวกับพื้นที่และชุมชน  บริการดี มีมาตรฐาน อบอุ่นเป็นกันเอง ผู้คนยิ้มแย้มแจ่มใส ที่ผ่านมาได้รับรางวัล เช่น เป็นต้นแบบสถานที่ทำงานน่าอยู่น่าทำงาน (Healthy work place) ระดับทองติดต่อกัน 5 ปี  ได้รับเลือกเป็นสถานบริการสาธารณสุขต้นแบบลดโลกร้อน ในปี 2558 และผ่านการประเมินมาตรฐาน GREEN and CLEAN Hospital ระดับดีมากในปี 2560 มีผลงานเด่นคือ “พนมดงรักโมเดล” ซึ่งเป็นต้นแบบการบริหารจัดการขยะติดเชื้อของจังหวัดสุรินทร์

โรงพยาบาลพนมดงรักเฉลิมพระเกียรติ 80 พรรษา จ.สุรินทร์ เป็นโรงพยาบาลขนาด 30 เตียง  ดูแลประชาชนในเขตพื้นที่  36,480 คน  บริการผู้ป่วยนอก เฉลี่ย 230 คนต่อวัน ผู้ป่วยในเฉลี่ย 34 คนต่อวัน กำหนดวิสัยทัศน์ เป็นโรงพยาบาลคุณภาพที่ให้บริการด้วยการแพทย์ผสมผสานตามหลักปรัชญาเศรษฐกิจพอเพียง  เป็นต้นแบบด้านการบริการด้วยการแพทย์ผสมผสานที่มีคุณภาพ ได้แก่ 1.แพทย์แผนไทย โดยคลินิกเวชกรรมไทย บริการ นวด อบ ประคบ ตรวจรักษา จ่ายยาสมุนไพรเฉพาะราย ผลิตและจำหน่ายยาสมุนไพร 2.แพทย์แผนจีน ให้บริการฝังเข็ม รมยา ครอบแก้ว 3.แพทย์พื้นบ้าน มีการผสมผสานความรู้ของหมอพื้นบ้านเข้ากับการให้บริการทางการแพทย์แผนปัจจุบันที่โดดเด่นมีสมุนไพรรักษาพิษงู และการรักษาโรคตาด้วยหนามหวาย  4.แพทย์วิถีธรรม เปิดคลินิกให้บริการและอบรมการใช้หลักยา 9 เม็ด ทุกวันศุกร์ 

นอกจากนี้ ได้ทำวิจัยการใช้สมุนไพรโลดทะนงแดงรักษาผู้ป่วยที่ถูกงูพิษกัด ร่วมกับสำนักการแพทย์พื้นบ้านไทย กรมการแพทย์แผนไทยและการแพทย์ทางเลือก และนำเสนองานวิจัย ในการประชุม The WONCA World Conference 2013  ณ กรุงปราก สาธารณรัฐเชค
*********************************  7 กุมภาพันธ์ 2561



ที่มา : http://www.thaigov.go.th/news/contents/details/9912