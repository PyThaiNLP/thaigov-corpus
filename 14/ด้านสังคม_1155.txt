รัฐบาลไทย-ข่าวทำเนียบรัฐบาล-สธ.รอคำตอบจาก ก.พ. กรณี ทบทวนหลักเกณฑ์การเยียวยา เรื่อง เงินเดือน ค่าตอบแทน อดีตพนักงานของรัฐในสังกัดกระทรวงสาธารณสุข 







                                วันศุกร์ที่ 9 กุมภาพันธ์ 2561                              





    59  













   สธ.รอคำตอบจาก ก.พ. กรณี ทบทวนหลักเกณฑ์การเยียวยา เรื่อง เงินเดือน ค่าตอบแทน อดีตพนักงานของรัฐในสังกัดกระทรวงสาธารณสุข 
 

   แพทย์หญิงพรรณพิมล วิปุลากร รองปลัดกระทรวงสาธารณสุข ให้สัมภาษณ์กรณี กลุ่มสหวิชาชีพอดีตพนักงานของรัฐในสังกัดกระทรวงสาธารณสุข 





 วันนี้ (9 กุมภาพันธ์ 2561) แพทย์หญิงพรรณพิมล วิปุลากร รองปลัดกระทรวงสาธารณสุข ให้สัมภาษณ์กรณี กลุ่มสหวิชาชีพอดีตพนักงานของรัฐในสังกัดกระทรวงสาธารณสุข เข้ายื่นหนังสือต่อ ผู้อำนวยการศูนย์ปฎิบัติการนายกรัฐมนตรี สำนักเลขาธิการนายกรัฐมนตรี ที่จุดบริการประชาชน 1111 ศูนย์รับเรื่องราวร้องทุกข์ของรัฐบาล สำนักนายกรัฐมนตรี สำนักงานปลัดสำนักนายกรัฐมนตรี ว่า กระทรวงสาธารณสุขได้ดำเนินการขอความเป็นธรรมให้กับพนักงานราชการและลูกจ้างชั่วคราวที่ได้รับการบรรจุเข้ารับราชการก่อนวันที่ 11 ธันวาคม 2555 โดยได้ทำหนังสือขอให้สำนักงานคณะกรรมการข้าราชการพลเรือน(ก.พ.)ทบทวนหลักเกณฑ์การเยียวยา เรื่องเงินเดือน ค่าตอบแทน กระทรวงสาธารณสุขได้ดำเนินการหารือหน่วยงานที่เกี่ยวข้อง ตั้งแต่ 20 เมษายน 2559 ถึงปัจจุบัน รวม 13 ครั้ง  โดยส่งหนังสือติดตามครั้งล่าสุดเมื่อวันที่ 19 ธันวาคม 2560 ทั้งนี้ ขณะนี้อยู่ระหว่างรอสำนักงาน ก.พ. พิจารณา 

 
 
          นอกจากนี้ ยังได้ทำหนังสือถึงกระทรวงการคลัง เรื่องขอให้พิจารณาการนับระยะเวลาก่อนบรรจุเข้ารับราชการมานับรวมกับอายุราชการ เพื่อใช้ในการคำนวณบำเหน็จบำนาญ  โดยกระทรวงการคลังได้แจ้งว่า ไม่มีข้าราชการกลุ่มใด ที่จะมีสิทธินำระยะเวลา การดำรงตำแหน่งประเภทอื่นมานับรวมเป็นเวลาราชการ เพื่อประโยชน์ในการคำนวณบำเหน็จบำนาญ ทั้งลูกจ้างชั่วคราว พนักงานราชการ พนักงานของรัฐ ลูกจ้างประจำ 


 



ที่มา : http://www.thaigov.go.th/news/contents/details/9976