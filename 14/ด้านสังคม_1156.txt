รัฐบาลไทย-ข่าวทำเนียบรัฐบาล-พม. กำชับทีม One Home เร่งเยียวยาจิตใจเด็กหญิงชาวลาววัย 13 ปี ที่ถูกล่อลวงไปล่วงละเมิดทางเพศ ที่ จ.ตรัง







                                วันศุกร์ที่ 9 กุมภาพันธ์ 2561                              





    55  













   พม. กำชับทีม One Home เร่งเยียวยาจิตใจเด็กหญิงชาวลาววัย 13 ปี ที่ถูกล่อลวงไปล่วงละเมิดทางเพศ ที่ จ.ตรัง
 

   พม. กำชับทีม One Home เร่งเยียวยาจิตใจเด็กหญิงชาวลาววัย 13 ปี ที่ถูกล่อลวงไปล่วงละเมิดทางเพศ ที่ จ.ตรัง พร้อมเร่งช่วยเหลือหญิงชาวลาววัย 29 ปี ที่ถูกนายจ้างล่วงละเมิดทางเพศ และกักขังหน่วงเหนี่ยว ที่ จ.เลย 





     วันนี้ (9 ก.พ. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 33/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
 
      จากกรณีเด็กหญิงชาวลาววัย 13 ปี ถูกชายหนุ่มวัย 27 ปี ซึ่งเป็นลูกชายของนายจ้าง ล่อลวงไปให้เอเย่นต์ค้ายาเสพติด ข่มขืนกระทำชำเรา เพื่อล้างหนี้ยาเสพติด จำนวน 1 แสนบาท ซึ่งครอบครัวได้พาเด็กหญิงไว้แจ้งความไว้ แต่คดีความไม่คืบหน้า ในขณะที่ครอบครัวต้องลาออกจากงาน เพราะถูกข่มขู่และเกรงกลัวอิทธิพล เนื่องจากนายจ้างเป็นนักการเมืองท้องถิ่น ที่จังหวัดตรัง และกรณีหญิงสาวชาวลาววัย 29 ปี ถูกนายจ้างพยายามบังคับข่มขืนกระทำชำเรา และกักขังหน่วงเหนี่ยวไว้ภายในบ้านเช่าแห่งหนึ่ง ที่จังหวัดเลย นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ตรัง และ พมจ.เลย พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจของกระทรวง พม. พร้อมเร่งเยียวยาฟื้นฟูสภาพจิตใจผู้เสียหายทั้ง 2 คนอย่างใกล้ชิด เพื่อให้มีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด พร้อมประชุมทีมสหวิชาชีพถึงแนวทางการช่วยเหลือในระยะยาวต่อไป
 
       อีกกรณีหญิงรายหนึ่ง ต้องรับภาระเพียงลำพังเลี้ยงดูอีก 2 ชีวิต ทั้งน้องชายวัย 33 ปี ที่ป่วยเป็นเชื้อวัณโรค ขึ้นสมอง ต้องเจาะคอเพื่อช่วยในการหายใจ นอนป่วยติดเตียง ไม่สามารถช่วยเหลือตัวเองได้ และแม่แก่ชราวัย 65 ปี ที่มีสุขภาพไม่แข็งแรง และเดินไม่สะดวก ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดลพบุรี นั้น ได้กำชับพัฒนาสังคมและความมั่นคงของมนุษย์จังหวัดลพบุรี (พมจ.ลพบุรี) พร้อมทีมทีม One Home จังหวัดลพบุรี เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้อง ในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำ ในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
 
    สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหญิงวัย 10 ขวบ ป่วยเป็นโรคสะเก็ดเงิน ที่จังหวัดกาฬสินธุ์ ทีม One Home ได้ลงพื้นที่เยี่ยมบ้านมอบเครื่องอุปโภคบริโภค พร้อมมอบเงินสงเคราะห์เด็ก และครอบครัวผู้ยากไร้ รวมทั้งการปรับปรุงสภาพที่อยู่อาศัยให้มีความเหมาะสม ถูกสุขลักษณะ 2) กรณีชายพิการสู้ชีวิตวัย 48 ปี พิการทางการเคลื่อนไหว หลังเหยียบกับระเบิด ที่จังหวัดสุรินทร์ ทีม One Home ได้ลงพื้นที่เยี่ยมบ้านมอบสิ่งของเครื่องใช้ที่จำเป็น พร้อมมอบเงินสงเคราะห์ฟื้นฟูสมรรถภาพ คนพิการ และเงินสงเคราะห์ผู้ประสบปัญหาทางสังคม 3) กรณีชายวัย 38 ปี ป่วยเป็นโรคประหลาด ขับถ่ายตลอดเวลา ที่จังหวัดอ่างทอง ทีม One Home ได้ลงพื้นที่เยี่ยมบ้านมอบสิ่งของเครื่องอุปโภคบริโภค และประสานโรงพยาบาลในพื้นที่ เพื่อติดตามรักษาอาการป่วยอย่างใกล้ชิดเป็นระยะ พร้อมมอบเงินสงเคราะห์ครอบครัว เพื่อบรรเทาปัญหา ความเดือดร้อน และหาแนวทางช่วยเหลือต่อไป
 
       ทั้งนี้ ได้ย้ำถึงปัญหาเด็กและสตรีที่ถูกล่วงละเมิดทางเพศ และถูกกระทำความรุนแรง ซึ่งเกิดขึ้นอย่างต่อเนื่องรายวัน จึงขอความร่วมมือจากบุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแล คนในครอบครัวอย่างใกล้ชิด ติดตามพฤติกรรมความผิดปกติเป็นระยะ หากพบเบาะแสการถูกล่วงละเมิด และกระทำความรุนแรงต่อเด็ก สตรี สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง



ที่มา : http://www.thaigov.go.th/news/contents/details/9978