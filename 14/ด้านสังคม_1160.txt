รัฐบาลไทย-ข่าวทำเนียบรัฐบาล-ปลัด สธ.กำชับผู้บริหารภูมิภาค ควบคุมกำกับงานสม่ำเสมอ พัฒนาคน และความสามัคคี 







                                วันอาทิตย์ที่ 11 กุมภาพันธ์ 2561                              





    152  













   ปลัด สธ.กำชับผู้บริหารภูมิภาค ควบคุมกำกับงานสม่ำเสมอ พัฒนาคน และความสามัคคี 
 

    ปลัดกระทรวงสาธารณสุข กำชับนายแพทย์สาธารณสุขจังหวัดทั่วประเทศ ซึ่งเป็นตัวแทนกระทรวงสาธารณสุขในภูมิภาค เน้นให้ความสำคัญใน 3 ประเด็น  สร้างความสามัคคีภายใน/ภายนอก  การควบคุม/กำกับงานอย่างสม่ำเสมอ “รู้เร็ว รีบแก้ไข” และการพัฒนาด้านกำลังคน 





 ปลัดกระทรวงสาธารณสุข กำชับนายแพทย์สาธารณสุขจังหวัดทั่วประเทศ ซึ่งเป็นตัวแทนกระทรวงสาธารณสุขในภูมิภาค เน้นให้ความสำคัญใน 3 ประเด็น  สร้างความสามัคคีภายใน/ภายนอก  การควบคุม/กำกับงานอย่างสม่ำเสมอ “รู้เร็ว รีบแก้ไข” และการพัฒนาด้านกำลังคน รองรับการปฏิรูประบบสาธารณสุข ยกระดับคุณภาพบริการด้านสาธารณสุขและสุขภาพของประชาชน 
 
 วันนี้ (11 กุมภาพันธ์ 2561) ที่จังหวัดเชียงใหม่  นายแพทย์เจษฎา โชคดำรงสุข ปลัดกระทรวงสาธารณสุขเปิดการประชุมชี้แจงแนวทางการดำเนินงานตามคำสั่ง คสช. ที่ 77/2559 ในส่วนภูมิภาคว่า รัฐมนตรีว่าการกระทรวงสาธารณสุข ได้ให้ความสำคัญกับผู้บริหารและเจ้าหน้าที่ในส่วนภูมิภาค ซึ่งอยู่ใกล้ชิดกับประชาชน กำชับให้ทำหน้าที่เป็นตัวแทนกระทรวงสาธารณสุข ดูแล แก้ไข ปัญหาสุขภาพของประชาชนในพื้นที่ รองรับการปฏิรูประบบสาธารณสุข ยกระดับคุณภาพบริการด้านสาธารณสุขและสุขภาพของประชาชน เน้นความสำคัญ ใน 3 ประเด็น คือ
 
 1.การพัฒนาระบบบริหารจัดการให้เกิดความเข้มแข็ง ทำงานเป็นทีม เน้นความสามัคคีภายใน/ภายนอกองค์กร ให้เป็นหนึ่งเดียวในการทำงาน One Province One Health One Team  2.ให้ลงพื้นที่ ติดตามงานอย่างสม่ำเสมอ เพื่อรับทราบปัญหา และสามารถแก้ไขได้ทันท่วงที “รู้เร็ว และรีบแก้ไข” ไม่ให้เกิดช่องว่าง โดยเฉพาะในพื้นที่ ห่างไกล ทุรกันดาร ที่สำคัญต้องควบคุมกำกับการใช้งบประมาณ/เงินบำรุง ให้เหมาะสม โดยเฉพาะการลงทุนด้านสิ่งก่อสร้างเน้นประโยชน์ในการทำงาน  ไม่เป็นภาระดูแลในระยะยาว รวมทั้งต้องกำกับดูแลประเด็นปัญหาที่สำคัญของพื้นที่  3.ด้านการพัฒนาด้านกำลังคน  (HR Transformation) ทุกพื้นที่ ต้องสร้างผู้บริหารแถว 2  เพื่อเตรียมความพร้อมขึ้นมาทดแทน โดยกระทรวงสาธารณสุขได้พัฒนาหลักสูตรสำหรับการสร้างผู้บริหารรองรับ เน้นพื้นฐานทางการบริหาร  
 
 สำหรับ ในปี 2562 มีประเด็นสำคัญที่ต้องดำเนินการต่อเนื่อง 5 ประเด็น คือ แพทย์แผนไทยและระบบยาสมุนไพร ด้วยการพัฒนาเมืองสมุนไพร แอปพลิเคชั่นสรรพคุณสมุนไพร  การสร้างความรอบรู้ด้านสุขภาพให้ประชาชน  การออกระเบียบ แนวทางรองรับการดำเนินงานตามนโยบาย “ฉุกเฉินทุกที่ ดีทุกสิทธิ” การจัดทำข้อเสนอชุดสิทธิประโยชน์การส่งเสริมสุขภาพป้องกันโรคทุกกลุ่มวัย 122 รายการ และความมั่นคงด้านยาและเวชภัณฑ์ ด้วยบัญชียาและเวชภัณฑ์เฉพาะโรค 
 
 “ กระทรวงสาธารณสุขจะสนับสนุนการทำงานของส่วนภูมิภาคอย่างเต็มที่ ด้วยการสนับสนุนงบประมาณเหลือจ่าย  ให้พื้นที่นำไปพัฒนางานที่เป็นปัญหาที่สำคัญในพื้นที่ให้มีประสิทธิภาพเพิ่มขึ้น รวมทั้งงานด้านส่งเสริมสุขภาพ ป้องกันโรค และคุ้มครองผู้บริโภค นอกจากนี้จะออกแบบระบบการดูแลสุขภาพปฐมภูมิ มุ่งเน้นให้ประชาชนตระหนักรู้ ดูแลสุขภาพได้ด้วยตนเอง และพัฒนาเทคโนโลยีในระบบบริหาร กำกับ ติดตาม เพื่อเพิ่มประสิทธิภาพการทำงาน ภายใต้งบประมาณที่จำกัดในอนาคต”นายแพทย์เจษฎา กล่าว
******************************* 11 กุมภาพันธ์ 2561



ที่มา : http://www.thaigov.go.th/news/contents/details/10001