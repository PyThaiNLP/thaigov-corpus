รัฐบาลไทย-ข่าวทำเนียบรัฐบาล-พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.สระบุรี อ่างทอง และ กทม.







                                วันอังคารที่ 13 กุมภาพันธ์ 2561                              





    72  













   พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.สระบุรี อ่างทอง และ กทม.
 

   พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.สระบุรี อ่างทอง และ กทม. 





     วันนี้ (13 ก.พ. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า  นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 34/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์

     จากกรณีเด็กชายวัย 5 เดือน ป่วยเป็นโรคหัวใจตั้งแต่กำเนิด หลอดลมตีบ มีก้อนเนื้อปิดกั้นทางเดินหายใจ ต้องเจาะคอเพื่อดูดเสมหะ และให้นม อาศัยอยู่กับแม่ที่ไม่ได้ประกอบอาชีพ เนื่องจากต้องอยู่ดูแลอย่างใกล้ชิด อีกทั้งต้องรับภาระดูแลลูกวัยกำลังเรียนอีก 2 คน ครอบครัวมีฐานะยากจนที่ จังหวัดสระบุรี และกรณีเด็กชายวัย 9 ขวบ   ป่วยเป็นโรคเนื้องอกที่แก้ม เป็นก้อนเนื้อบวมขนาดใหญ่ อาศัยอยู่กับพ่อ-แม่บุญธรรมแก่ชราวัย 60 และ 63 ปี ที่มีอาชีพเก็บของเก่าขาย ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดอ่างทอง อีกกรณีชายรายหนึ่ง มีอาชีพรับจ้างทั่วไป และเก็บของเก่าขาย เพื่อหารายได้จุนเจือครอบครัว อีกทั้งต้องรับภาระเลี้ยงดูลูกถึง 7 คน ซึ่งทุกวัน จะต้องพาลูกชายคนเล็กวัย 1 ขวบ ออกตะเวนปั่นจักรยานเพื่อไปเก็บของเก่าขาย เนื่องจากไม่มีคนดูแล ทำให้เด็กชายหล่นจากรถบ่อยครั้ง จนเกิดเป็นแผลถลอกทั่วลำตัว อาศัยขอข้าววัดกินประทังชีวิต ที่ย่านบางกะปิ กรุงเทพมหานคร นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สระบุรี และ พมจ.อ่างทอง พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าวทั้งหมด เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และดูแลเรื่องการศึกษาของเด็กทั้งหมดอย่างต่อเนื่องในระยะยาว อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคงต่อไป

     อีกกรณีชายชราวัย 75 ปี พิการแขน-ขาด้วน อาศัยอยู่เพียงลำพังในศาลาเพิงพักสภาพเก่าทรุดโทรมและคับแคบ อาศัยขอข้าววัดกินประทังชีวิต ที่จังหวัดประจวบคีรีขันธ์ นั้น ได้กำชับพัฒนาสังคมและความมั่นคงของมนุษย์ จังหวัดประจวบคีรีขันธ์ (พมจ.ประจวบคีรีขันธ์) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคม เพื่อให้การช่วยเหลือในเบื้องต้นตามภารกิจด้านคนพิการและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอย่างต่อเนื่อง รวมทั้ง การปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ รวมทั้งร่วมกันหาแนวทางการช่วยเหลือดูแลในระยาวต่อไป

     สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีกรณีเด็กหญิงชาวลาววัย 13 ปี ถูกลูกชายของนายจ้างล่อลวงให้คนขายยาเสพติดข่มขืนกระทำชำเรา ที่จังหวัดตรัง ขณะนี้ บ้านพักเด็กและครอบครัวจังหวัดตรังได้รับเด็กหญิงคนดังกล่าวเข้ามาเยียวยาฟื้นฟูสภาพจิตใจอย่างใกล้ชิดโดยด่วนเรียบร้อยแล้ว และให้ความคุ้มครองสวัสดิภาพตาม พรบ.คุ้มครองเด็ก พ.ศ.2546 2) กรณีเด็กหญิงพิการวัย 14 ปี มีอาการลมชักกำเริบอย่างหนัก ที่จังหวัดจันทบุรี ทีม One Home ได้ลงพื้นที่เยี่ยมบ้านมอบเงินสงเคราะห์เด็ก และจัดบริการผู้ช่วยคนพิการให้บริการดูแลเด็กหญิงคนดังกล่าว พร้อมมอบเงินสงเคราะห์ฟื้นฟูสมรรถภาพคนพิการและทุนการศึกษา อีกทั้งหาแนวทางการช่วยเหลือในระยะยาวต่อไป



ที่มา : http://www.thaigov.go.th/news/contents/details/10064