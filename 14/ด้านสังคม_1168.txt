รัฐบาลไทย-ข่าวทำเนียบรัฐบาล-สธ.จับมือทุกภาคส่วนสร้างความโปร่งใสในการจัดซื้อยา เวชภัณฑ์ และการโฆษณา ที่ไม่เหมาะสม ด้วยหลักธรรมมาภิบาลระบบยา 







                                วันอังคารที่ 13 กุมภาพันธ์ 2561                              





    40  













   สธ.จับมือทุกภาคส่วนสร้างความโปร่งใสในการจัดซื้อยา เวชภัณฑ์ และการโฆษณา ที่ไม่เหมาะสม ด้วยหลักธรรมมาภิบาลระบบยา 
 

   กระทรวงสาธารณสุข จับมือหน่วยงานภาครัฐ และภาคเอกชน บริษัทผลิตยา ร่วมสร้างความโปร่งใสในการจัดซื้อยา เวชภัณฑ์ การโฆษณาที่ไม่เหมาะสม เพื่อส่งเสริมการใช้ยาอย่างสมเหตุผล Rational Drug use (RDU) ด้วยหลักธรรมาภิบาลระบบยา 





          วันนี้ (13 กุมภาพันธ์ 2561) ที่ ห้องประชุมไพจิตร ปวะบุตร อาคาร 7 ชั้น 9 สำนักงานปลัดกระทรวงสาธารณสุข นายแพทย์ธเรศ กรัษนัยรวิวงค์ รองปลัดกระทรวงสาธารณสุข เป็นประธานเปิดการประชุมเชิงปฏิบัติการความร่วมมือการส่งเสริมธรรมาภิบาลระบบยา แก่ผู้แทนจากบริษัทยาทุกแห่ง ผู้แทนจากสมาคมวิจัยและผลิตเภสัชภัณฑ์ สมาคมไทยอุตสาหกรรมผลิตยาแผนปัจจุบัน และสมาคมธุรกิจเวชภัณฑ์สัตว์ รวมถึงผู้แทนจากโรงพยาบาลในสังกัด และนอกสังกัดเข้าร่วมประชุม จำนวน 300 คน
          นายแพทย์ธเรศ ให้สัมภาษณ์ ภายหลังว่า ตามที่มติคณะรัฐมนตรีที่ให้กระทรวงสาธารณสุข ผลักดันให้เกิดการขับเคลื่อนยุทธศาสตร์ส่งเสริมการใช้ยาอย่างสมเหตุผล (RDU) ในทุกภาคส่วน อย่างมีประสิทธิภาพ และผลักดันให้มีความโปร่งใสในการจัดซื้อยา เวชภัณฑ์ นั้น ในส่วนของการส่งเสริมการใช้ยาอย่างสมเหตุผล (RDU) กระทรวงสาธารณสุข ได้ดำเนินการมาอย่างต่อเนื่องโดยกำหนดเป็นนโยบายการดำเนินงาน ซึ่งมี 3 กลยุทธ์  7 มาตรการ ดำเนินการตั้งแต่ส่งเสริมให้มีแหล่งผลิต/จำหน่ายและการนำเข้า/คัดเลือกยาที่มีคุณภาพ, ส่งเสริมการสั่งใช้ยาอย่างสมเหตุผล ตามเกณฑ์จริยธรรมว่าด้วยการส่งเสริมการขายยา รวมทั้งผู้ป่วยได้รับยาและข้อมูลเกี่ยวกับยาอย่างถูกต้อง ครบถ้วน โดยมีเป้าหมายภายในปี 2560 - 2564 มีโรงพยาบาลผ่านเกณฑ์โรงพยาบาลที่ใช้ยา อย่างสมเหตุผล ไม่น้อยกว่าร้อยละ 80 และโรงพยาบาลศูนย์/โรงพยาบาลทั่วไปมีการจัดการ เชื้อดื้อยาอย่างบูรณาการ สามารถลดปริมาณการใช้ยาปฏิชีวนะลงร้อยละ 20 ลดการเจ็บป่วยจากเชื้อดื้อยาร้อยละ 50 และลดค่าใช้จ่ายด้านยาที่ไม่เหมาะสม ซึ่งคาดว่าจะช่วยประเทศชาติประหยัดงบประมาณจากการใช้ยาที่ไม่จำเป็น และผู้ป่วยเกิดความปลอดภัยจากการใช้ยา
          ในเรื่องการส่งเสริมธรรมาภิบาลระบบยา กระทรวงสาธารณสุข อยู่ระหว่างปรับปรุงเกณฑ์จริยธรรมว่าด้วยการส่งเสริมการจัดซื้อจัดหาและการส่งเสริมการขายยาและเวชภัณฑ์มิใช่ยา เพื่อให้มีกระบวนการจัดซื้อจัดหาที่โปร่งใส ตรวจสอบได้ ไม่มีผลประโยชน์ทับซ้อน เป็นบรรทัดฐานในการจัดซื้อ จัดหา และการส่งเสริมการขายยาและเวชภัณฑ์ ตามหลักธรรมมาภิบาล ที่ผ่านมา ตั้งแต่ปี 2558 คณะกรรมการพัฒนาระบบยาแห่งชาติได้จัดทำบันทึกข้อตกลงความร่วมมือกับหน่วยงานภาครัฐและภาคเอกชน 24 องค์กรออกประกาศเกณฑ์จริยธรรมว่าด้วยการส่งเสริมการขายยาของประเทศไทย พ.ศ.2559 เพื่อส่งเสริมให้ผู้ที่เกี่ยวข้องทั้งภาครัฐและเอกชน นำไปสู่การปฏิบัติอย่างเป็นรูปธรรม ซึ่งการประชุมในวันนี้ ทางสมาคมบริษัทยาได้นำเสนอการดำเนินการต่างๆ เช่น การพัฒนาเกณฑ์จริยธรรมของสมาคม การอบรมและรับรองผู้แทนยา เป็นต้น เพื่อส่งเสริมธรรมาภิบาล   ระบบยาและนำหลักการของเกณฑ์จริยธรรมว่าด้วยการส่งเสริมการขายยาไปสู่การปฎิบัติ



ที่มา : http://www.thaigov.go.th/news/contents/details/10072