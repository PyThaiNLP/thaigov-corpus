รัฐบาลไทย-ข่าวทำเนียบรัฐบาล-พม. จับมือหน่วยงานที่เกี่ยวข้อง ร่วมจัดระเบียบคนไร้ที่พึ่ง คนขอทาน ทั่วประเทศ เพิ่มอีก 1 เดือน 







                                วันพุธที่ 12 เมษายน 2560                              





    380  













   พม. จับมือหน่วยงานที่เกี่ยวข้อง ร่วมจัดระเบียบคนไร้ที่พึ่ง คนขอทาน ทั่วประเทศ เพิ่มอีก 1 เดือน 
 

   พม. จับมือหน่วยงานที่เกี่ยวข้อง ร่วมจัดระเบียบคนไร้ที่พึ่ง คนขอทาน ทั่วประเทศ เพิ่มอีก 1 เดือน พร้อมใช้มาตรการทางกฎหมายที่เข้มงวดขึ้น  รวมทั้งรณรงค์สร้างความเข้าใจกับประชาชน ตามแนวคิด “ให้ทานถูกวิธี ลดวิถีการขอทาน”
 





              วันนี้ (12 เม.ย. 60) เวลา 10.30 น. ที่ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมการแก้ไขปัญหาคนไร้ที่พึ่ง คนขอทาน ในพื้นที่กรุงเทพมหานคร และภูมิภาค โดยมีผู้แทนจากหน่วยงานที่เกี่ยวข้องเข้าร่วมประชุม ประกอบด้วย กรุงเทพมหานคร สำนักงานตำรวจแห่งชาติ กองบังคับการปราบปรามการค้ามนุษย์ สำนักงานตรวจคนเข้าเมือง กระทรวงสาธารณสุข กรมพัฒนาสังคมและสวัสดิการ (พส.) กรมกิจการเด็กและเยาวชน (ดย.)กรมกิจการผู้สูงอายุ (ผส.) และกรมส่งเสริมและพัฒนาคุณภาพชีวิตคนพิการ (พก.)

พลตำรวจเอก อดุลย์ กล่าวว่า การประชุมครั้งนี้ ที่ประชุมรับทราบสรุปผลความคืบหน้าในการดำเนินงานการแก้ไขปัญหาคนไร้ที่พึ่ง คนขอทาน ตามนโยบาย “พม. บูรณาการ 31 วัน กทม. ปลอดคนไร้ที่พึ่งคนขอทาน” บูรณาการเฝ้าระวังคนไร้ที่พึ่ง คนขอทานทั่วประเทศ” ซึ่งผลการจัดระเบียบ ตั้งแต่วันที่ 1-31 มีนาคม 2560 ทั่วประเทศ พบกลุ่มเป้าหมายรวมจำนวนทั้งสิ้น 807 ราย แบ่งเป็นในพื้นที่ กทม. พบ 372 ราย ภูมิภาค 435 ราย โดยพบว่าเป็นคนไร้ที่พึ่ง 451 ราย  คนขอทาน  356 ราย เป็นคนไทย 645 ราย คนต่างด้าว 162 ราย ทั้งนี้ จากการจัดระเบียบพบ 372 ราย ในพื้นที่ กทม.  นั้น แบ่งเป็นคนไร้ที่พึ่ง 237 ราย (ชาย 206 ราย หญิง 31 ราย โดยในจำนวนทั้งหมดเป็นผู้สูงอายุ 35 ราย และคนพิการ 5 ราย ) เป็นคนขอทาน 135 ราย (คนไทย 55 ราย คนต่างด้าว 80 ราย ชาย 69 ราย หญิง 66 ราย โดยในจำนวนทั้งหมดเป็นผู้สูงอายุ 38 ราย และคนพิการ 12 ราย )  โดยคนต่างด้าว     ส่วนใหญ่เป็นชาวกัมพูชา รองลงมาคือ ชาวเวียดนาม

พลตำรวจเอก อดุลย์ กล่าวต่อไปว่า สำหรับแนวทางการดำเนินการตามกระบวนการคุ้มครองคนไร้ที่พึ่ง คนขอทาน ในพื้นที่ กทม. และปริมณฑล นั้น  ได้นำกลุ่มเป้าหมายมาทำการคัดกรองที่บ้านมิตรไมตรี กทม. เพื่อตรวจสอบข้อเท็จจริงและประเมินปัญหาหรือความต้องการ โดยมีทีมสหวิชาชีพร่วมคัดกรอง เพื่อวางแผนการให้ความช่วยเหลือต่อไป จากนั้น จะดำเนินการประสาน ส่งต่อไปยังหน่วยงานที่เกี่ยวข้อง ดำเนินการฟื้นฟูและพัฒนาศักยภาพทางกายและจิตใจ ส่งเสริมฝึกอาชีพ เพื่อให้สามารถกลับคืนสู่สังคมต่อไป ส่วนคนต่างด้าวจะประสานหน่วยงานที่เกี่ยวข้องเพื่อส่งกลับคืนสู่ประเทศต้นทาง ทั้งนี้ จากการสรุปปัจจัยความสำเร็จของการถอดบทเรียนการดำเนินงาน พบว่า การตั้งกองอำนวยการแก้ไขปัญหาคนไร้ที่พึ่ง คนขอทาน ทำให้เกิดเอกภาพในการบริหารงานแบบองค์รวม การแก้ไขปัญหาเชิงรุกของทีมบูรณาการ สามารถเพิ่มประสิทธิภาพการส่งต่อ และเข้าถึงกลุ่มเป้าหมายได้มากขึ้น รวมทั้งการปฏิบัติการข้อมูลข่าวสารอย่างต่อเนื่องก่อให้เกิดการรับรู้และความเข้าใจของสาธารณชน

พลตำรวจเอก อดุลย์ กล่าวต่อไปว่า นอกจากนี้ ที่ประชุมยังได้มีการพิจารณาถึงแนวทางการคุ้มครองกลุ่มผู้สูงอายุ ผู้พิการ ที่นำสินค้ามาเร่ขายของ และกลุ่มผู้แสดงความสามารถ โดยเฉพาะเด็กที่มีอายุต่ำกว่า 18 ปี ดังนี้ 1) กรณีกลุ่มผู้สูงอายุ ผู้พิการที่นำสินค้า มาเร่ขาย หากพบว่ามีพฤติกรรมนำสินค้ามาจำหน่าย โดยเจตนาอาศัยความเป็นผู้สูงอายุ ผู้พิการ ทำให้ผู้อื่นเกิดความสงสารและมอบเงินให้ โดยไม่รับสินค้า อาจถือว่ามีเจตนาขอทาน  ซึ่งจะดำเนินการคุ้มครองและพัฒนาคุณภาพชีวิต ตาม พ.ร.บ. ควบคุมการขอทาน พ.ศ. 2559  2) กรณีกลุ่มผู้แสดงความสามารถ โดยเฉพาะเด็กที่อายุต่ำกว่า 18 ปี หากพบเห็นผู้ปกครองนำเด็กมาแสดงความสามารถ หรือการแสดงที่เป็นอันตรายในเวลาและสถานที่ไม่เหมาะสม ให้แจ้งเจ้าหน้าที่ ให้การคุ้มครองตามกฎหมาย ที่เกี่ยวข้อง ทั้งนี้ ที่ประชุมขอให้เจ้าหน้าที่ผู้ปฏิบัติงานลงพื้นที่แจ้งเตือน แนะนำกลุ่มคนดังกล่าวว่าอาจสุ่มเสี่ยง ผิดกฎหมาย และมีการบันทึกประวัติ ภาพถ่าย ลายนิ้วมือ

“สำหรับแนวทางการขับเคลื่อนงานในระยะต่อไป นั้น ประกอบด้วย 1) ขยายเวลาการจัดระเบียบคนไร้ที่พึ่ง คนขอทาน เพิ่มขึ้น อีก 1 เดือน ทั่วประเทศ  2) วางระบบฐานข้อมูล บันทึกประวัติ ภาพถ่าย ลายนิ้วมือ คนไร้ที่พึ่ง คนขอทาน ให้สามารถเชื่อมต่อข้อมูลกับหน่วยงานที่เกี่ยวข้องได้ และ 3) การใช้มาตรการทางกฎหมายที่เข้มงวดขึ้น รวมทั้งการรณรงค์สร้างความเข้าใจกับประชาชน ตามแนวคิด “ให้ทานถูกวิธี ลดวิถีการขอทาน” ทั้งนี้ ปัญหาสังคม โดยเฉพาะปัญหาคนไร้ที่พึ่ง คนขอทาน ต้องดำเนินการแก้ไข อย่างต่อเนื่อง โดยบูรณาการกับทุกภาคส่วนตามกลไกประชารัฐร่วมเฝ้าระวังคุ้มครองคนไร้ที่พึ่ง คนขอทาน  อย่างไรก็ตาม หากพบคนไร้ที่พึ่ง คนขอทาน  สามารถแจ้งศูนย์ช่วยเหลือสังคม สายด่วน 1300 บริการ 24 ชั่วโมง” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/3067