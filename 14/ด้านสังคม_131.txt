รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือเด็กหญิงวัย 12 ปี พิการแขน-ขาลีบตั้งแต่กำเนิด มีน้ำหนักตัวเพียง 5 กก. ช่วยเหลือตัวเองไม่ได้ ที่ จ.อุดรธานี 







                                วันพฤหัสบดีที่ 20 เมษายน 2560                              





    209  













   รมว. พม. กำชับ จนท. เร่งช่วยเหลือเด็กหญิงวัย 12 ปี พิการแขน-ขาลีบตั้งแต่กำเนิด มีน้ำหนักตัวเพียง 5 กก. ช่วยเหลือตัวเองไม่ได้ ที่ จ.อุดรธานี 
 

   รมว. พม. กำชับ จนท. เร่งช่วยเหลือเด็กหญิงวัย 12 ปี พิการแขน-ขาลีบตั้งแต่กำเนิด มีน้ำหนักตัวเพียง 5 กก. ช่วยเหลือตัวเองไม่ได้ ที่ จ.อุดรธานี และกรณีชายวัย 37 ปี ถูกลูกหลงจากอาวุธปืนยิงเข้าที่ดวงตา ได้รับบาดเจ็บสาหัส ต้องควักลูกตาออก ที่ จ.ชลบุรี  





   วันนี้ (20 เม.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 613/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีหญิงวัย 56 ปี ต้องรับภาระเลี้ยงดูหลานสาววัย 12 ปี พิการแขน-ขาลีบ มาตั้งแต่กำเนิด คอเอียง และมีน้ำหนักตัวเพียง 5 กิโลกรัม ไม่สามารถช่วยเหลือตัวเองได้ ด้านพ่อ-แม่ของเด็กหญิง ทำงานรับจ้างทั่วไป รายได้ไม่เพียงพอค่าใช้จ่ายในครอบครัว อีกทั้งยังต้องรับภาระเลี้ยงดูลูกสาวคนโต ที่กำลังเรียนอยู่ชั้น ม.3 อีกด้วย ครอบครัวมีฐานะยากจน ไม่มีเงินค่ารักษาพยาบาล ที่อำเภอไชยวาน จังหวัดอุดรธานี นั้น ตนได้กำชับให้พัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) พร้อมหน่วยงานที่เกี่ยวข้องในพื้นที่สังกัดกระทรวง การพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กหญิง ที่ป่วยอย่างต่อเนื่อง และดูแลเรื่องการศึกษาของลูกสาวคนโตที่กำลังศึกษาอยู่ในระยะยาว รวมทั้ง การแนะนำให้คำปรึกษาในเรื่องการส่งเสริมการประกอบอาชีพแก่พ่อ-แม่ของเด็กหญิงดังกล่าว เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้ 
 
    พลตำรวจเอก อดุลย์ กล่าวเพิ่มเติมว่า สำหรับกรณีกลุ่มวัยรุ่นมีเหตุทะเลาะวิวาทกันภายในงานสงกรานต์ ที่ชายหาด บางแสน จังหวัดชลบุรี และใช้อาวุธปืนไล่ยิงฝ่ายตรงข้าม แต่พลาดไปโดนชายวัย 37 ปี อาชีพขับ จักรยานยนต์รับจ้าง เคราะห์ร้าย ถูกลูกหลงจากอาวุธปืนยิงโดนเข้าที่ดวงตา ได้รับบาดเจ็บสาหัส ต้องควักลูกตาออก และใส่ลูกแก้วแทน ซึ่งมีค่าใช้จ่ายสูงมาก ด้านภรรยาวัย 40 ปี เปิดเผยว่าไม่มีเงินเพียงพอค่ารักษาพยาบาล เนื่องจากสามีเป็นคนหาเลี้ยงครอบครัวเพียงคนเดียว ทั้งยังต้องรับภาระเลี้ยงดูลูกสาววัย 5 ขวบ อีกด้วย ส่งผลให้ครอบครัวได้รับความเดือดร้อนเป็นอย่างมาก ที่อำเภอเมือง จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการบาดเจ็บของชาย คนดังกล่าวอย่างต่อเนื่อง และดูแลเรื่องการศึกษาของลูกสาวในระยะยาว รวมทั้ง การแนะนำให้คำปรึกษาในเรื่องการส่งเสริมการประกอบอาชีพแก่ภรรยา เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้
 



ที่มา : http://www.thaigov.go.th/news/contents/details/3165