รัฐบาลไทย-ข่าวทำเนียบรัฐบาล-รมว.พม. เป็นประธานในพิธีเปิดเวทีเสวนาสาธารณะเรื่อง “สังคมสูงวัย...ก้าวไปด้วยกัน”







                                วันพฤหัสบดีที่ 20 เมษายน 2560                              





    257  













   รมว.พม. เป็นประธานในพิธีเปิดเวทีเสวนาสาธารณะเรื่อง “สังคมสูงวัย...ก้าวไปด้วยกัน”
 

   รมว.พม. เป็นประธานในพิธีเปิดเวทีเสวนาสาธารณะเรื่อง “สังคมสูงวัย...ก้าวไปด้วยกัน” 





วันนี้ (20 เม.ย. 60) เวลา 10.00 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดเวทีเสวนาสาธารณะเรื่อง "สังคมสูงวัย...ก้าวไปด้วยกัน” โดยมีผู้เข้าร่วมงานจำนวน 200 คน ประกอบด้วย ผู้แทนจากหน่วยงานที่เกี่ยวข้องทั้งภาครัฐ อาทิ กระทรวงการพัฒนาสังคมและความมั่นคงของมนุษย์ (พม.) กรมกิจการผู้สูงอายุ (ผส.) กระทรวงแรงงาน สำนักงานส่งเสริมการศึกษานอกระบบและการศึกษาตามอัธยาศัย สำนักงานส่งเสริมสังคมแห่งการเรียนรู้และพัฒนาคุณภาพเยาวชน และ องค์กรปกครองส่วนท้องถิ่น เป็นต้น ผู้แทนภาคเอกชน และภาคประชาสังคม นักวิชาการในสาขาที่เกี่ยวข้อง ภาคีเครือข่ายที่ทำงานประเด็นผู้สูงอายุผู้สูงอายุ และประชาชนทั่วไป ซึ่งจัดขึ้นระหว่างวันที่ 20 - 21 เมษายน 2560 ณ ห้องอเนกประสงค์ ชั้น 1 หอศิลปวัฒนธรรมแห่งกรุงเทพมหานคร 
 
    พลตำรวจเอก อดุลย์ กล่าวว่า ประเทศไทยได้มีการเปลี่ยนแปลงโครงสร้างประชากรเข้าสู่สังคมผู้สูงอายุมาตั้งแต่ปี พ.ศ. 2548 อันเป็นผลสืบเนื่องมาจากอัตราการเกิดลดลง ส่งผลให้สถานการณ์ประชากรผู้สูงอายุมีจำนวนมากขึ้น และคาดว่าในปี พ.ศ. 2564 จะมีผู้สูงอายุจำนวนมากถึง 13 ล้านคน หรือคิดเป็น ร้อยละ 20 ของประชากรทั้งหมด สถานการณ์ดังกล่าวนำมาสู่ประเด็นปัญหาผู้สูงอายุด้านต่างๆ เช่นปัญหาด้านเศรษฐกิจ ปัญหาด้านสุขภาพ ปัญหาสังคม เป็นต้น ซึ่งนับเป็นความท้าทายของประเทศและต้องเตรียมความพร้อมเพื่อรับมือทั้งทางด้านเศรษฐกิจ รวมถึงหลักประกันที่มั่นคงทางรายได้ของประชาชน และทรัพยากรมนุษย์ที่สำคัญต่อภาพรวมของเศรษฐกิจประเทศ ด้านสุขภาพแม้ว่าประชากรมีแนวโน้มที่จะมีอายุยืนยาวขึ้น แต่จำเป็นต้องได้รับการส่งเสริมให้มีพฤติกรรมที่เหมาะสม ไม่มีพฤติกรรมและปัจจัยแวดล้อมที่เสี่ยงต่อการทำลายสุขภาพด้านสิ่งแวดล้อม ที่จำเป็นต้องปรับให้มีความเหมาะสมกับการเปลี่ยนแปลงของสภาพร่างกายและไม่เพิ่มปัจจัยเสี่ยงต่อการเจ็บป่วย รวมทั้งด้านจิตใจซึ่งต้องอาศัยความรู้ ความเข้าใจทั้งกับผู้สูงอายุเองและคนรอบข้างต่อการเปลี่ยนแปลงที่เกิดขึ้น 
 
 
      พลตำรวจเอก อดุลย์ กล่าวต่อไปว่า จะเห็นได้ว่ามีความจำเป็นต้องอาศัยความร่วมมือของทุกภาคส่วนในสังคม ทั้งหน่วยงานภาครัฐ หน่วยงานภาคเอกชน ภาคประชาสังคม ตลอดจนหน่วยย่อยของสังคม เช่น ครอบครัวและชุมชนที่จะร่วมแสดงพลังเพื่อหนุนเสริมศักยภาพของผู้สูงวัย มีทัศนคติเชิงบวก มองผู้สูงวัยเป็นพลัง นำไปสู่ความเข้มแข็งของสังคมไทย เตรียมพร้อมรับมือกับสังคมสูงอายุในระดับสุดยอด "ก้าวไปด้วยกัน” ดังนั้น จึงจำเป็นต้องมีการเตรียมความพร้อมของประชากรเพื่อก้าวเข้าสู่วัยสูงอายุอย่างมีคุณภาพตั้งแต่วัยทำงาน โดยจะต้องมีการเตรียมการในทุกด้าน ตั้งแต่การสร้างหลักประกันด้านรายได้และการออมในช่วงวัยทำงานให้เพียงพอสำหรับการดำรงชีพในวัยเกษียณหรือวัยสูงอายุ การสร้างพฤติกรรมสุขภาพที่เหมาะสมกับช่วงวัย การเตรียมความพร้อมรับความเปลี่ยนแปลงและวางแผนชีวิตอย่างมีคุณค่า บนพื้นฐานของการพึ่งพาตนเอง โดยมีครอบครัวเกื้อหนุน ชุมชนช่วยเหลือ สังคมรัฐเกื้อกูล 
 
     พลตำรวจเอก อดุลย์ กล่าวต่ออีกว่า มูลนิธิสถาบันวิจัยและพัฒนาผู้สูงอายุไทย (มส.ผส.) สำนักงานกองทุนสนับสนุนการสร้างเสริมสุขภาพ (สสส.) ร่วมกับภาคีเครือข่ายจึงได้จัดงานเสวนาสาธารณะ เรื่อง "สังคมสูงวัย...ก้าวไปด้วยกัน” ในครั้งนี้ขึ้นมา เพื่อนำเสนอข้อมูลความรู้เกี่ยวกับสถานการณ์ของสังคมสูงวัยของประเทศไทย รวมทั้งเสนอแนวทางการเตรียมความพร้อมเพื่อเข้าสู่วัยสูงอายุของประชากร และการเข้าสู่สังคมสูงวัยเต็มรูปแบบของประเทศไทย ซึ่งต้องมีการเตรียมความพร้อมในด้านต่างๆ อาทิ ด้านสุขภาพ ด้านเศรษฐกิจ ด้านสิ่งแวดล้อม รวมถึงการสร้างเสริมศักยภาพของผู้สูงอายุเพื่อนำไปสู่การสร้างความเข้มแข็งให้กับสังคมเพื่อเตรียมพร้อมรับมือการก้าวเข้าสู่สังคมสูงวัยอย่างสมบูรณ์ และสังคมสูงวัยระดับสุดยอดต่อไปในอนาคต 
 
    "ขอขอบคุณ ภาคราชการ ภาคเอกชน ภาคประชาสังคม เครือข่ายภาคประชาชน ตลอดจนนักวิชาการ ที่ให้ความสำคัญและเข้าร่วมเวทีเสวนาในครั้งนี้ ซึ่งจะเป็นการเรียนรู้ร่วมกันเพื่อเตรียมความพร้อมก้าวเข้าสู่สังคมสูงวัยเต็มรูปแบบ อันจะนำไปสู่การสร้างความเข้มแข็งและเสริมศักยภาพของสังคมไทยในอนาคต และหวังว่าจะทำให้ทุกภาคส่วนเกิดความตระหนักรู้ สร้างความรู้ ความเข้าใจ และพร้อมต่อการเข้าสู่สังคมสูงวัยเต็มรูปแบบอย่างเข้มแข็ง มั่นคง มีศักยภาพต่อไป” พลตำรวจเอก อดุลย์ กล่าวในตอนท้าย 



ที่มา : http://www.thaigov.go.th/news/contents/details/3166