รัฐบาลไทย-ข่าวทำเนียบรัฐบาล-สธ.ติวเข้มผู้บริหารในภูมิภาคขับเคลื่อนนโยบายรัฐด้านสาธารณสุขตามแผนยุทธศาสตร์ 20ปี รองรับสังคมผู้สูงอายุ







                                วันศุกร์ที่ 21 เมษายน 2560                              





    1,206  













   สธ.ติวเข้มผู้บริหารในภูมิภาคขับเคลื่อนนโยบายรัฐด้านสาธารณสุขตามแผนยุทธศาสตร์ 20ปี รองรับสังคมผู้สูงอายุ
 

   กระทรวงสาธารณสุข ติวเข้มเสริมศักยภาพผู้บริหารในภูมิภาค ขับเคลื่อนนโยบายรัฐ ด้านสาธารณสุข รองรับสังคมผู้สูงอายุ ตามแผนยุทธศาสตร์ 20ปี เน้นความเป็นเลิศ 4ด้านคือส่งเสริมสุขภาพป้องกันโรค การจัดบริการ การพัฒนากำลังคนด้านสุขภาพและการบริหารจัดการ 





วันนี้ (21 เมษายน 2560) ที่จังหวัดตรัง นายแพทย์โสภณ  เมฆธน ปลัดกระทรวงสาธารณสุข เปิดงานประชุมเชิงปฏิบัติการพัฒนาเสริมศักยภาพผู้บริหารในส่วนภูมิภาค ประจำปีงบประมาณ 2560 พร้อมบรรยายพิเศษ MOPH 4.0 นำไปสู่เป้าหมายประชาชนสุขภาพดี เจ้าหน้าที่มีความสุข ระบบสุขภาพยั่งยืน และยุทธศาสตร์พัฒนาระบบบริการปฐมภูมิ 4.0 โดยมีนายแพทย์สาธารณสุขจังหวัด นายแพทย์เชี่ยวชาญด้านเวชกรรมป้องกัน นักวิชาการสาธารณสุขและสาธารณสุขอำเภอจากทั่วประเทศเข้าร่วมประชุมกว่า  400 คน
          
นายแพทย์โสภณกล่าวว่า นโยบายของคณะรัฐมนตรีที่แถลงต่อสภานิติบัญญัติแห่งชาติ 11 ข้อ มีนโยบายที่เกี่ยวข้องกับสาธารณสุขคือ การเตรียมความพร้อมเข้าสู่สังคมผู้สูงอายุในด้านคุณภาพชีวิต ตั้งแต่จัดระบบการดูแล การพัฒนาระบบการเงินการคลัง การลดความเหลื่อมล้ำและการสร้างโอกาสเข้าถึงบริการของรัฐ กระทรวงสาธารณสุขได้นำมากำหนดเป็นแผนยุทธศาสตร์ 20 ปีด้านสาธารณสุข พ.ศ.2560-2579 ประกอบด้วยความเป็นเลิศ 4 ด้านคือด้านการส่งเสริมสุขภาพและป้องกันโรค ด้านการจัดบริการ ด้านการพัฒนากำลังคนด้านสุขภาพ และด้านการบริหารจัดการ ประกอบด้วย 16 แผนงาน 48 โครงการ ซึ่งต้องอาศัยหน่วยงานระดับภูมิภาคช่วยกันขับเคลื่อนการดำเนินงานตามนโยบายให้เป็นรูปธรรม โดยสำนักงานสาธารณสุขจังหวัดเป็นองค์กรหลัก ที่จะทำหน้าที่แปลงนโยบายไปสู่การปฏิบัติ
          
ทั้งนี้ ในการนำนโยบายไปสู่การปฏิบัตินั้น มีความจำเป็นจะต้องเตรียมความพร้อมในการบริหารจัดการแผนยุทธศาสตร์ 20 ปี  และการสร้างเครือข่ายการแลกเปลี่ยนเรียนรู้ของกลุ่มผู้บริหารของสำนักงานสาธารณสุขจังหวัด เป็นช่องทางหนึ่งในการหนุนเสริมให้การบริหารจัดการของสำนักงานสาธารณสุขจังหวัดมีศักยภาพสูงขึ้น ก้าวทันการปฏิรูประบบสุขภาพของประเทศ จะช่วยให้ผู้บริหารของสำนักงานสาธารณสุขจังหวัดทั่วประเทศ ได้รับการเสริมศักยภาพในการบริหารจัดการยุทธศาสตร์ชาติด้านสาธารณสุขสู่การปฏิบัติในระดับพื้นที่ ส่งผลให้การบริหารจัดการของสำนักงานสาธารณสุขจังหวัดมีศักยภาพเพิ่มขึ้น

สำหรับในการดูแลผู้สูงอายุ เป็นการบูรณาการการทำงานของกระทรวงต่างๆ ด้วยยุทธศาสตร์ 3 S คือ 1.Strong สุขภาพแข็งแรง เป็นการส่งเสริมสุขภาพผู้สูงอายุให้แข็งแรง ส่งเสริมสุขภาพผู้สูงอายุที่ยังไม่ป่วย ให้มีพฤติกรรมสุขภาพดี การพัฒนาระบบบริการผู้สูงอายุที่เข้าถึงง่ายไร้รอยต่อจากสถานบริการสู่ชุมชน โรงพยาบาลส่งเสริมสุขภาพตำบลจัดบริการสุขภาพผู้สูงอายุแบบบูรณาการ และมีคลินิกผู้สูงอายุในโรงพยาบาล 120 เตียงขึ้นไป รวมทั้งการพัฒนาระบบส่งเสริมสุขภาพดูแลผู้สูงอายุระยะยาว 2.Security ความมั่นคงปลอดภัย สนับสนุนเรื่องการออมและการมีงานทำของผู้สูงอายุ การพัฒนาเมืองที่เป็นมิตรกับผู้สูงอายุ 1 จังหวัด 1 เมือง และการคุ้มครองทางสังคม ไม่มีผู้สูงอายุถูกทอดทิ้งและโดนทำร้าย และ3.Social Participation การมีส่วนร่วมในสังคม ส่งเสริมพื้นที่ต้นแบบการบูรณาการพัฒนาคุณภาพชีวิตผู้สูงอายุ และส่งเสริมพัฒนาชมรมผู้สูงอายุคุณภาพ มีคณะอนุกรรมการสนับสนุนการดูแลผู้สูงอายุในทุกระดับ ในรูปแบบประชารัฐ เพื่อผู้สูงวัยมีคุณภาพชีวิตที่ดีอยู่ในสังคมอย่างมีศักดิ์ศรี  และมีคุณภาพชีวิตที่ดี บรรลุเป้าหมาย “ผู้สูงวัย คือหลักชัยของสังคม”
*********************************21 เม.ย. 2560



ที่มา : http://www.thaigov.go.th/news/contents/details/3200