รัฐบาลไทย-ข่าวทำเนียบรัฐบาล-รมว.พม. ร่วมหารือคณะผู้แทนเครือข่ายสิทธิเด็กประเทศไทย 







                                วันศุกร์ที่ 21 เมษายน 2560                              





    337  













   รมว.พม. ร่วมหารือคณะผู้แทนเครือข่ายสิทธิเด็กประเทศไทย 
 

   รมว.พม. ร่วมหารือคณะผู้แทนเครือข่ายสิทธิเด็กประเทศไทย พร้อมเสนอแนะแนวทางปฏิบัติในการยุติความรุนแรงต่อเด็กและการแก้ปัญหาเด็กเคลื่อนย้าย 
 





             วันนี้ (21 เม.ย. 60) เวลา 09.00 น. ที่ห้องประชุม ชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  พร้อมด้วยนายวิทัศน์  เตชะบุญ  อธิบดีกรมกิจการเด็กและเยาวชน ให้การต้อนรับคณะผู้แทนเครือข่ายสิทธิเด็กประเทศไทย ประกอบด้วย นางสาววาสนา เก้านพรัตน์ (ประธานเครือข่ายสิทธิเด็กประเทศไทย)  นางสุดารัตน์ เสรีวัฒน์ (ผู้อำนวยการมูลนิธิพัฒนาการคุ้มครองเด็ก)  นายอิลยา สเมอร์นอฟ (ผู้อำนวยการมูลนิธิสายเด็ก 1387 (Childline Thailand))  นายอัมรินทร์ เปล่งรัศมี (ผู้อำนวยการกลุ่มละครชุมชน “กั๊บไฟ”) และ นางสาว อิสราภรณ์ ดาวราม (ผู้แทนองค์การแตร์ เด ซอม) พร้อมร่วมหารือในประเด็นสำคัญเกี่ยวกับการส่งเสริมการดำเนินงานตามอนุสัญญาว่าด้วยสิทธิเด็ก ได้แก่ การคุ้มครองเด็กจากความรุนแรงทุกรูปแบบ และ เด็กกลุ่มที่ต้องการการปกป้องคุ้มครองเป็นพิเศษ โดยเฉพาะเด็กเคลื่อนย้าย (Children on the Move)

พลตำรวจเอก อดุลย์ กล่าวว่า ด้วยกระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) มีภารกิจสำคัญในการดำเนินงานด้านการส่งเสริมและพัฒนาเด็กและเยาวชนให้ไดรับการคุมครองทางสังคมที่มีคุณภาพอย่างครอบคลุมและทั่วถึง ตามพันธกรณี ความตกลง และความร่วมมือระหว่างประเทศ รวมทั้งอนุสัญญาว่าด้วยสิทธิเด็กที่มีหลักการสำคัญ คือ การไม่เลือกปฏิบัติและเพื่อประโยชน์สูงสุดของเด็ก ซึ่งเป็นข้อตกลงระหว่างประเทศที่จัดทำขึ้นโดยสหประชาชาติ (คณะกรรมการสิทธิเด็กแห่งสหประชาชาติ) โดยประเทศไทยได้ลงนามเข้าเป็นภาคี เมื่อวันที่ 12 กุมภาพันธ์ 2535
 
พลตำรวจเอก อดุลย์ กล่าวต่อไปว่า สำหรับการหารือครั้งนี้  ทางคณะผู้แทนเครือข่ายสิทธิเด็กประเทศไทย หรือ CRC  Coalition Thailand เป็นเครือข่ายที่จัดตั้งขึ้น โดยการรวมตัวกันขององค์กรด้านเด็กและเยาวชน 42 องค์กร เพื่อส่งเสริมและสนับสนุน       การดำเนินงานร่วมกันในการดำเนินงานตามอนุสัญญาว่าด้วยสิทธิเด็ก  ซึ่งได้นำเสนอประเด็นสำคัญ ได้แก่ 1) การคุ้มครองจากความรุนแรงทุกรูปแบบ โดยเสนอว่า การยุติความรุนแรงต่อเด็กควรบูรณาการทำงานร่วมกันระหว่างหน่วยงานภาครัฐที่เกี่ยวข้อง ทั้งหน่วยงานภายในกระทรวงการพัฒนาสังคมฯ ได้แก่ ดย. และ กรมกิจการสตรีและสถาบันครอบครัว (สค.) และหน่วยงานภายนอก ได้แก่ กระทรวงศึกษาธิการกระทรวงมหาดไทย กระทรวงสาธารณสุข กระทรวงการท่องเที่ยวและกีฬา และกระทรวงวัฒนธรรม โดยการจัดเวทีร่วมกันในการจัดทำแผนปฏิบัติการ (Action Plan) เพื่อขับเคลื่อนการดำเนินงานร่วมกันอย่างเป็นรูปธรรม ทั้งนี้ ทางเครือข่ายสิทธิเด็กประเทศไทยมีความพร้อมในการให้ความร่วมมืออย่างเต็มที่  และ 2) เด็กกลุ่มที่ต้องการการปกป้องคุ้มครองเป็นพิเศษ โดยเฉพาะเด็กเคลื่อนย้าย (Children on the Move)  ได้เสนอว่า  เด็กเคลื่อนย้ายจากประเทศเพื่อนบ้านที่เดินทางมายังประเทศไทย ในฐานะประเทศปลายทาง เกิดจากหลายสาเหตุ รวมทั้งการถูกหลอก จนเป็นผู้เสียหายจากการค้ามนุษย์ แต่เมื่อประสบปัญหาในประเทศไทยมักไม่ได้รับการดูแลช่วยเหลือเท่าที่ควร  จึงขอให้มีการยกระดับในเรื่องดังกล่าว รวมทั้งการได้รับสิทธิต่างๆ  อีกทั้งประชาชนยังขาด   ความเข้าใจที่ชัดเจนเกี่ยวกับเด็กเคลื่อนย้าย

“สำหรับข้อเสนอของคณะผู้แทนเครือข่ายสิทธิเด็กประเทศไทยในการหารือครั้งนี้  ตนเห็นชอบในหลักการ ซึ่งที่ผ่านมา กระทรวงการพัฒนาสังคมฯ  โดย ดย. ได้ดำเนินนโยบายและภารกิจด้านเด็กที่สอดคล้องกับอนุสัญญาว่าด้วยสิทธิเด็กอย่างเต็มที่และต่อเนื่อง     โดยมีการขับเคลื่อนโครงการเงินอุดหนุนเพื่อการเลี้ยงดูเด็กแรกเกิด โดยเพิ่มวงเงินเป็น 600 บาทต่อเดือน จากเดิม 400 บาทต่อเดือน    และการพัฒนาศูนย์เด็กเล็กทั่วประเทศกว่า 20,000 แห่ง เพื่อให้ได้มาตรฐานเท่าเทียมกันทั้งบุคลากร การดำเนินงาน อาคารสถานที่     และวัสดุอุปกรณ์ สำหรับประเด็นสำคัญในเรื่องการยุติความรุนแรงต่อเด็ก ตนได้เสนอแนะแนวทางปฏิบัติ คือ ผู้ที่จะมีครอบครัวต้องมีองค์ความรู้ในการอบรมเลี้ยงลูกที่ดี โดยการจัดทำคู่มือการอบรมเลี้ยงดูลูก เช่น การสร้างวินัย และการพัฒนา ไอคิว (ความฉลาดทางเชาวน์ปัญญา) และ อีคิว (ความฉลาดทางอารมณ์) เป็นต้น โดยใช้การย่อยองค์ความรู้ในการเป็นพ่อแม่ที่ดี ด้วยการเขียนคู่มือที่เข้าใจง่ายและสามารถนำไปปฏิบัติได้ง่ายด้วย อีกทั้งควรมีโรงเรียนที่มีหลักสูตรสำหรับผู้ที่กำลังจะมีครอบครัว รวมทั้งการผลิตภาพยนตร์สั้นเผยแพร่ทางสื่อทีวี  ส่วนประเด็นสำคัญในเรื่องเด็กเคลื่อนย้าย (Children on the Move)  ตนได้เสนอแนะแนวทางปฏิบัติ คือ การพัฒนาศูนย์เด็กเล็กทั่วประเทศให้ได้มาตรฐานเท่าเทียมกัน โดยอาจนำร่องในพื้นที่อำเภอแม่สอด จังหวัดตาก และพื้นที่ไซต์งานที่มีเด็กเคลื่อนย้ายที่เป็นเด็กต่างด้าว และการใช้สื่อมวลชนประชาสัมพันธ์ในวงกว้าง” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/3218