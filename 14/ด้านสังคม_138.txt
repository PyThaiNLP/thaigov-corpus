รัฐบาลไทย-ข่าวทำเนียบรัฐบาล-พม. โดย ศูนย์ช่วยเหลือสังคม 1300 ลงพื้นที่พร้อมช่วยเหลือ ครอบครัวชายอายุ 28 ปี 







                                วันศุกร์ที่ 21 เมษายน 2560                              





    366  













   พม. โดย ศูนย์ช่วยเหลือสังคม 1300 ลงพื้นที่พร้อมช่วยเหลือ ครอบครัวชายอายุ 28 ปี 
 

   พม. โดย ศูนย์ช่วยเหลือสังคม 1300 ลงพื้นที่พร้อมช่วยเหลือ ครอบครัวชายอายุ 28 ปี ต้องลาออกจากงาน เพื่อมาเลี้ยงดูลูกสาวพิการ และแม่ที่ป่วย ครอบครัวมีฐานะยากจน ที่ย่านประเวศ กรุงเทพฯ
 





    วันนี้ (21 เม.ย. 60) เวลา 11.30 น. นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์
(รองปลัด พม.) พร้อมเจ้าหน้าที่ศูนย์ช่วยเหลือสังคม 1300 และหน่วยงานที่เกี่ยวข้อง ลงพื้นที่พร้อมให้ความช่วยเหลือครอบครัว
ชายอายุ 28 ปี ที่ต้องรับภาระดูแลลูกสาว 2 คน ซึ่งคนโตเป็นเด็กหญิงวัย 7 ขวบ ประสบอุบัติเหตุถูกไฟดูด ทำให้สมองตาย มีอาการ
ชักเกร็ง พูดไม่ได้ ต้องเจาะคอเพื่อให้อาหารทางสายยาง ไม่สามารถช่วยเหลือตัวเองได้ และคนเล็กเป็นเด็กหญิงวัย 4 ขวบ พิการตาบอด เนื่องจากประสบอุบัติเหตุพลัดตกจากโต๊ะ อีกทั้งยังต้องรับภาระเลี้ยงดูแม่ที่ป่วยเป็นโรคหัวใจด้วยอีกหนึ่งคน ครอบครัวมีฐานะยากจนอาศัยอยู่ในห้องเช่า ซอยเฉลิมพระเกียรติ เขตประเวศ กรุงเทพฯ 

นางนภา กล่าวว่า จากกรณีที่สื่อออนไลน์ มีการนำเสนอกรณีชายอายุ 28 ปี ต้องลาออกจากงาน เพื่อมาดูแลลูกสาว 2 คน
เพียงลำพัง เนื่องจากภรรยาทิ้งหนีหายไปมีครอบครัวใหม่ ซึ่งคนโตเป็นเด็กหญิงวัย 7 ขวบ ประสบอุบัติเหตุถูกไฟดูด หยุดหายใจไปกว่า 30 นาที ทำให้สมองตาย มีอาการชักเกร็ง พูดไม่ได้ ต้องเจาะคอเพื่อให้อาหารทางสายยางไม่สามารถช่วยเหลือตัวเองได้ และคนเล็กเป็นเด็กหญิงวัย 4 ขวบ พิการตาบอด เนื่องจากประสบอุบัติเหตุพลัดตกจากโต๊ะ และได้รับบาดเจ็บสาหัส อีกทั้งยังต้องรับภาระเลี้ยงดูแม่ที่ป่วยเป็นโรคหัวใจด้วยอีกหนึ่งคน อาศัยขอข้าวจากวัดกินประทังชีวิตไปวันๆ อาศัยอยู่ในห้องเช่า ย่านประเวศ กรุงเทพฯ  นั้น ตนพร้อมด้วยเจ้าหน้าที่ศูนย์ช่วยเหลือสังคม สายด่วน 1300 ผู้ประกอบวิชาชีพสังคมสงเคราะห์รับอนุญาต รวมทั้งหน่วยงานที่เกี่ยวข้องในสังกัดกระทรวงการพัฒนาสังคมฯ ได้แก่ กรมกิจการเด็กและเยาวชน (ดย.) กรมส่งเสริมและพัฒนาคุณภาพชีวิตคนพิการ (พก.) และกรมพัฒนาสังคมและสวัสดิการ (พส.) ได้ลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว อีกทั้ง เร่งดำเนินการช่วยเหลือเบื้องต้นตามภารกิจของกระทรวงการพัฒนาสังคมฯ

นางนภา กล่าวเต่อไปว่า ในเบื้องต้น หลายหน่วยงานสังกัดกระทรวงการพัฒนาสังคมฯ ได้ดำเนินการช่วยเหลือครอบครัวดังกล่าว อาทิ 1) ดย. มอบเงินสงเคราะห์เด็กในครอบครัว พร้อมเครื่องอุปโภคบริโภคที่จำเป็น 2) พก. มอบเงินสงเคราะห์และฟื้นฟูสมรรถภาพคนพิการ พร้อมกับเครื่องใช้อุปโภคบริโภค และ 3) พส. มอบเงินสงเคราะห์ครอบครัวยากจน  พร้อมมอบเครื่องอุปโภคบริโภค
เพื่อเป็นการบรรเทาความเดือดร้อนเฉพาะหน้า ทั้งนี้ สำหรับแนวทางการช่วยเหลือในระยะต่อไป หน่วยงานในสังกัดกระทรวงการพัฒนาสังคมฯ จะร่วมกันหาแนวทางช่วยเหลือดูแลในเรื่องการจัดสวัสดิการสังคมที่เหมาะสมกับครอบครัวดังกล่าว เพื่อพัฒนาคุณภาพชีวิตที่ดีอย่างมั่นคง อาทิ ประสานหน่วยงานที่เกี่ยวข้อง เพื่ออำนวยความสะดวกด้านการเดินทางไปรักษาพยาบาล และดำเนินการทำบัตรคนพิการให้เด็ก รวมทั้งจัดหาผู้ช่วยดูแลคนพิการ มาช่วยดูแลเด็กในเวลากลางวัน เพื่อให้ผู้เป็นพ่อสามารถไปทำงานหารายได้มาเลี้ยงครอบครัวต่อไป

   "ทั้งนี้ สำหรับประชาชนผู้ประสบปัญหาทางสังคม สามารถขอความช่วยเหลือได้ที่ ศูนย์ช่วยเหลือสังคม สายด่วน 1300   บริการ 24 ชั่วโมง ซึ่งกระทรวงการพัฒนาสังคมฯ พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นางนภา กล่าวในตอนท้าย
 



ที่มา : http://www.thaigov.go.th/news/contents/details/3219