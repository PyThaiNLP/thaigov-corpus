รัฐบาลไทย-ข่าวทำเนียบรัฐบาล-พม. ชี้แจงการขอทาน ผิดกฎหมาย มีโทษทั้งจำทั้งปรับ







                                วันศุกร์ที่ 21 เมษายน 2560                              





    459  













   พม. ชี้แจงการขอทาน ผิดกฎหมาย มีโทษทั้งจำทั้งปรับ
 

   พม. ชี้แจงการขอทาน ผิดกฎหมาย มีโทษทั้งจำทั้งปรับ 





               วันนี้ (21 เม.ย. 60) เวลา 13.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายณรงค์ คงคำ ผู้ตรวจราชการกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงฯ
กล่าวถึงกรณีที่มีการนำเสนอประเด็นข่าว การตรวจเข้มขอทาน ต้องมีใบอนุญาตประกอบการ ในพื้นที่ตลาดนัด ซอยมาลัยทอง ตำบลบ้านสวน อำเภอเมือง จังหวัดชลบุรี เมื่อวันที่ 21 เมษายน 2560 ว่า พระราชบัญญัติควบคุมการขอทาน พ.ศ. 2559 มาตรา 13 ได้จำแนกลักษณะผู้ทำการขอทาน ออกจากผู้แสดงความสามารถในพื้นที่สาธารณะ อย่างชัดเจน
 
        นายณรงค์ กล่าวต่อไปว่า ตามกฎหมาย ผู้ทำการขอทาน คือ ผู้ที่ขอเงินหรือทรัพย์สินจากผู้อื่นเพื่อเลี้ยงชีพ ไม่ว่าจะเป็นการขอด้วยวาจา ข้อความหรือกิริยาอาการใดๆ เพื่อให้ผู้อื่นเกิดความสงสารและส่งมอบเงินหรือทรัพย์สินให้ ซึ่งการขอทานนี้มีโทษตามกฎหมายมาตรา 19 ต้องระวางโทษจำคุกไม่เกิน 1 เดือน หรือปรับไม่เกิน 10,000 บาท หรือ ทั้งจำทั้งปรับ เว้นเสียแต่ว่า เป็นการแสดงความสามารถ คือ เล่นดนตรี หรือแสดงอื่นใด เพื่อให้ได้มาซึ่งเงิน หรือทรัพย์สินจากผู้ชมหรือผู้ฟัง จะไม่ถือว่ามีความผิดฐานทำการขอทาน โดยผู้ที่ประสงค์จะแสดงความสามารถในที่สาธารณะ ต้องจดแจ้งและทำบัตรผู้แสดงความสามารถตามระเบียบที่คณะกรรมการกำหนด ได้ที่สำนักงานพัฒนาสังคมและความมั่นคงของมนุษย์จังหวัด ทุกจังหวัด สำหรับกรุงเทพมหานคร ติดต่อได้ที่ศูนย์คุ้มครองคนไร้ที่พึ่งกรุงเทพมหานคร และเมื่อจะแสดงความสามารถที่ใด ต้องแจ้งต่อเจ้าพนักงานท้องถิ่นในเขตพื้นที่นั้นๆ

“ทั้งนี้ ขอประชาสัมพันธ์ให้ทราบว่า การทำการขอทาน เป็นการกระทำที่ผิดกฎหมาย ตามพระราชบัญญัติควบคุมการขอทาน พ.ศ. ๒๕๕๙ ทั้งนี้ หากพบเห็นคนขอทานโปรดแจ้งศูนย์ช่วยเหลือสังคม โทร. 1300 ตลอด 24 ชั่วโมง” นายณรงค์ กล่าวในตอนท้าย



ที่มา : http://www.thaigov.go.th/news/contents/details/3220