รัฐบาลไทย-ข่าวทำเนียบรัฐบาล-ปลัด พม. เป็นประธานเปิดโครงการ เดิน – วิ่ง ปลุกพลังสร้างกำลังใจให้คนพิการดาวน์ซินโดรม ครั้งที่ 2 







                                วันจันทร์ที่ 20 มีนาคม 2560                              





    247  













   ปลัด พม. เป็นประธานเปิดโครงการ เดิน – วิ่ง ปลุกพลังสร้างกำลังใจให้คนพิการดาวน์ซินโดรม ครั้งที่ 2 
 

   ปลัด พม. เป็นประธานเปิดโครงการ เดิน – วิ่ง ปลุกพลังสร้างกำลังใจให้คนพิการดาวน์ซินโดรม ครั้งที่ 2 ทำดี..เพื่อพ่อ Run For Special เดินวิ่งเพื่อเด็กพิเศษ ณ สวนลุมพินี กรุงเทพฯ 





เมื่อวันที่ 18 มี.ค. 60 เวลา 06.00 น. ที่ลานตะวันยิ้ม สวนลุมพินี กรุงเทพฯ นายไมตรี อินทุสุต ปลัดกระทรวง การพัฒนาสังคมและความมั่นคงของมนุษย์ (ปลัด พม.) เป็นประธานเปิดโครงการ เดิน – วิ่ง ปลุกพลังสร้างกำลังใจ ให้คนพิการดาวน์ซินโดรม ครั้งที่ 2 (World Down Syndrome day) ทำดี...เพื่อพ่อ Run For Special เดินวิ่งเพื่อเด็กพิเศษ พร้อมด้วย นายสมชาย เจริญอำนวยสุข อธิบดีกรมส่งเสริมและพัฒนาคุณภาพชีวิตคนพิการ จัดโดยสมาคมผู้ปกครองคนพิการ ทางสติปัญญาแห่งประเทศไทย ซึ่งได้รับการสนับสนุนจากกองทุนส่งเสริมและพัฒนาคุณภาพชีวิตคนพิการ ทั้งนี้ มีผู้เข้าร่วมงาน จำนวนทั้งสิ้น 650 คน ประกอบด้วย ครอบครัวคนพิการประเภทดาวน์ซินโดรมทุกจังหวัด คณะกรรมการ เจ้าหน้าที่ อาสาสมัคร ผู้ดูแลคนพิการเฉพาะกิจ และบุคคลทั่วไป 
 
    นายไมตรี กล่าวว่า วัน "ดาวน์ซินโดรมโลก” (World Down’s syndrome Day) ตรงกับวันที่ 21 มีนาคมของทุกปี ซึ่งองค์การดาวน์ซินโดรมทั่วโลกมีการจัดงานวันดังกล่าวขึ้นทุกปี ซึ่งมีการจัดขึ้นครั้งแรก เมื่อวันที่ 21 มีนาคม 2549 ที่ประเทศสิงคโปร์ โดยการจัดงานวัน "ดาวน์ซินโดรมโลก” มีวัตถุประสงค์เพื่อเสริมสร้างความเข้าใจถึงศักยภาพและความสำเร็จของบุคคล ที่มีภาวะดาวน์ซินโดรมทั่วโลก ซึ่งคนพิการทางสติปัญญาที่มีสภาวะดาวน์ซินโดรม เป็นบุคคลกลุ่มหนึ่งที่จะต้องได้รับการรักษา และฟื้นฟู หรือการสร้างขวัญและกำลังใจให้กับพวกเขาเหล่านั้น เพื่อให้สามารถกลับมาเป็นบุคคลปกติได้ไม่มากก็น้อย 
 
    นายไมตรี กล่าวต่อว่า เนื่องด้วย ใกล้วัน "ดาวน์ซินโดรมโลก” ที่กำลังมาถึง เพื่อกระตุ้นให้สังคมได้รู้จักและตระหนักถึง กลุ่มคนพิการประเภทดาวน์ซินโดรม และร่วมเป็นการให้กำลังใจครอบครัวที่มีลูกพิการทางสติปัญญาประเภทดาวน์ซินโดรม ในการจุดประการครอบครัวดังกล่าวสามารถนำลูกออกสู่สังคมให้เกิดความเข้าใจและการยอมรับ ส่งผลถึงการช่วยเหลือผู้พิการ ดาวน์ซินโดรมให้สามารถได้รับการพัฒนาการทางสติปัญญาได้ อีกทั้งเพื่อเป็นการค้นหาผู้พิการกลุ่มดาวน์ซินโดรมที่สามารถ เป็นนักกีฬาคนพิการได้ ซึ่งสอดคล้องกับแผนพัฒนาคุณภาพชีวิตคนพิการ ที่กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) กำลังขับเคลื่อนอย่างเป็นรูปธรรม ทั้งนี้ จึงได้กำหนดจัดโครงการ เดิน – วิ่งปลุกพลังสร้างกำลังใจ ให้คนพิการดาวน์ซินโดรม ครั้งที่ 2 (World Down Syndrome day) ทำดี..เพื่อพ่อ Run For Special เดินวิ่งเพื่อเด็กพิเศษ จัดโดยสมาคมผู้ปกครองคนพิการทางสติปัญญาแห่งประเทศไทย ซึ่งได้รับการสนับสนุนจากกองทุนส่งเสริมและพัฒนาคุณภาพชีวิตคนพิการ 
 
    นายไมตรี กล่าวเพิ่มเติมว่า สำหรับงานวันนี้ ประกอบด้วยกิจกรรมสำคัญ ได้แก่ 1) กิจกรรมเดิน–วิ่ง แบ่งเป็น 3 กลุ่ม คือ กลุ่มดาวน์เดิน-วิ่ง ระยะทาง 1 กิโลเมตร 2.5 กิโลเมตร และ 5 กิโลเมตร 2) ดนตรีพาเพลิน โดยศิลปินร่วมกับเด็กดาวน์ซินโดรม (We love the kink, Search Entertainment, KPN, G vocal) พร้อมกิจกรรมพาเพลิน 3) กิจกรรมบริการตัดผมให้เด็กดาวน์ (ฟรี) จากศูนย์ฝึกอาชีพกรุงเทพฯ ดินแดง และ 4)กิจกรรมสานสายใยครอบครัว ด้วยการเยี่ยมชมพิพิธภัณฑ์สัตว์น้ำที่ ซี ไลฟ์ โอเชียนเวิลด์ เป็นต้น 
 
   "ทั้งนี้ ตนขอให้ทุกภาคส่วนของสังคมได้ร่วมมือกันให้ความสำคัญกับผู้พิการดาวน์ซินโดรม เพื่อเป็นการจุดประกายความหวังอันยิ่งใหญ่ของผู้พิการดาวน์ซินโดรมเหล่านี้ โดยเริ่มจากความเข้าใจและการยอมรับของหน่วยที่เล็กที่สุดของสังคม อย่างครอบครัวจนถึงชุมชน และขยายออกไปสู่สังคมภายนอก ส่งผลให้คนพิการดาวน์ซินโดรมสามารถมีทางเลือกที่ดีในชีวิต เพื่อสิทธิ คุณค่าและศักดิ์ศรีความเป็นมนุษย์อย่างเท่าเทียมในสังคมต่อไป” นายไมตรี กล่าวในตอนท้าย 



ที่มา : http://www.thaigov.go.th/news/contents/details/2515