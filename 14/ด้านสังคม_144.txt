รัฐบาลไทย-ข่าวทำเนียบรัฐบาล-พม. หารือร่วมกับ บริษัท อมตะ คอร์ปอเรชัน จำกัด (มหาชน) เพื่อเตรียมความร่วมมือสำหรับส่งเสริมการจ้างงานคนพิการและผู้สูงอายุในภาคอุตสาหกรรม







                                วันจันทร์ที่ 24 เมษายน 2560                              





    208  













   พม. หารือร่วมกับ บริษัท อมตะ คอร์ปอเรชัน จำกัด (มหาชน) เพื่อเตรียมความร่วมมือสำหรับส่งเสริมการจ้างงานคนพิการและผู้สูงอายุในภาคอุตสาหกรรม
 

   พม. หารือร่วมกับ บริษัท อมตะ คอร์ปอเรชัน จำกัด (มหาชน) เพื่อเตรียมความร่วมมือสำหรับส่งเสริมการจ้างงานคนพิการและผู้สูงอายุในภาคอุตสาหกรรม พร้อมส่งเสริมศูนย์รับเลี้ยงเด็กในสถานประกอบการตามมาตรฐานของศูนย์เด็กเล็กทั่วประเทศ

 





          วันนี้ (24 เม.ย. 60) เวลา 09.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคม    และความมั่นคงของมนุษย์ (รมว.พม.) พร้อมด้วย นายไมตรี อินทุสุต ปลัดกระทรวงการพัฒนาสังคมฯ (ปลัด พม.) และคณะผู้บริหาร ประชุมหารือในประเด็นสำคัญเกี่ยวกับแนวทางการส่งเสริมการจ้างงานคนพิการและผู้สูงอายุในภาคอุตสาหกรรมอย่างเป็นระบบ ร่วมกับนายวิกรม กรมดิษฐ์ ประธานเจ้าหน้าที่บริหาร (CEO) บริษัท อมตะ คอร์ปอเรชัน จำกัด (มหาชน) ณ ห้องประชุม ชั้น 9 กระทรวงการพัฒนาสังคมฯ สะพานขาว กรุงเทพฯ

พลตำรวจเอก อดุลย์ กล่าวว่า วันนี้ ตนและคณะผู้บริหารกระทรวงการพัฒนาสังคมฯ ได้หารือร่วมกับนายวิกรม กรมดิษฐ์ ประธานเจ้าหน้าที่บริหาร (CEO) บริษัท อมตะ คอร์ปอเรชัน จำกัด (มหาชน) เพื่อเตรียมแนวทางในความร่วมมือสำหรับการส่งเสริมการจ้างงานคนพิการและผู้สูงอายุในภาคอุตสาหกรรมอย่างเป็นระบบ ทั้งนี้ จำเป็นต้องดำเนินการศึกษาและสำรวจข้อมูลที่จำเป็น  ได้แก่ ความต้องการแรงงาน การฝึกอบรมและพัฒนาฝีมือแรงงาน และการจัดหาที่อยู่อาศัยรองรับอย่างเหมาะสม เป็นต้น พร้อมทั้งส่งเสริมการจ้างงานหลังเกษียณของผู้สูงอายุในภาคอุตสาหกรรม โดยต้องคำนึงถึงความเหมาะสมของประเภทงาน ระยะเวลาทำงาน และรายได้ที่เหมาะสำหรับผู้สูงอายุ นอกจากนี้ ได้ประชุมหารือในประเด็นเกี่ยวกับการส่งเสริมให้ศูนย์รับเลี้ยงเด็กในสถานประกอบการดำเนินงานอย่างเป็นระบบตามมาตรฐานของศูนย์เด็กเล็กทั่วประเทศ อย่างไรก็ตาม ในเบื้องต้น จำเป็นต้องมีการประชุมหารือเพื่อศึกษาและสำรวจข้อมูลที่จำเป็นพร้อมทั้งเชิญหน่วยงานที่เกี่ยวข้อง ร่วมจัดทำแนวทางการดำเนินงานในรูปแบบ “ประชารัฐ” ทั้งนี้ คาดว่า ภายในระยะเวลา 3 เดือน จะได้ทราบผลการศึกษาและข้อสรุปแนวทางการดำเนินงานต่อไป



ที่มา : http://www.thaigov.go.th/news/contents/details/3261