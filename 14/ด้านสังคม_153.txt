รัฐบาลไทย-ข่าวทำเนียบรัฐบาล-พม. เปิดเผยหลัง สนช. ให้ความเห็นชอบ “สนธิสัญญามาร์ราเคช” ด้วยคะแนน 198 เสียง 







                                วันอังคารที่ 25 เมษายน 2560                              





    280  













   พม. เปิดเผยหลัง สนช. ให้ความเห็นชอบ “สนธิสัญญามาร์ราเคช” ด้วยคะแนน 198 เสียง 
 

   พม. เปิดเผยหลัง สนช. ให้ความเห็นชอบ “สนธิสัญญามาร์ราเคช” ด้วยคะแนน 198 เสียง เพื่ออำนวยความสะดวกในการเข้าถึงงานที่มีการโฆษณาแล้ว สำหรับคนตาบอด คนพิการทางการเห็นหรือคนพิการ ทางสื่อสิ่งพิมพ์
                                         





             วันนี้ (25 เม.ย. 60) เวลา 13.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ 
พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า  จากกรณีที่สภานิติบัญญัติแห่งชาติ (สนช.) มีมติให้ความเห็นชอบสนธิสัญญามาร์ราเคช เพื่ออำนวยความสะดวกในการเข้าถึงงานที่มีการโฆษณาแล้ว สำหรับคนตาบอด คนพิการทางการเห็น หรือคนพิการ ทางสื่อสิ่งพิมพ์ ด้วยคะแนนเห็นด้วย 198 เสียง และงดออกเสียง 2 เสียง (ประธานและรองประธาน) หรือคิดเป็น 100% ของมติที่ประชุมที่เห็นด้วย โดยมี นายสุรชัย เลี้ยงบุญเลิศชัย รองประธาน  สนช. คนที่ 1 เป็นประธานการประชุม ซึ่งตนได้กล่าวแถลงต่อที่ประชุมสภานิติบัญญัติแห่งชาติ ในประเด็น การเข้าเป็นภาคีสนธิสัญญา  มาร์ราเคช เพื่ออำนวยความสะดวกในการเข้าถึงงานที่มีโฆษณาแล้ว สำหรับคนตาบอด คนพิการทางการเห็น หรือคนพิการ ทางสื่อสิ่งพิมพ์ ตามบทบัญญัติของรัฐธรรมนูญแห่งราชอาณาจักรไทย พ.ศ. 2560

พลตำรวจเอก อดุลย์ กล่าวต่อไปว่า “สนธิสัญญามาร์ราเคช” มีวัตถุประสงค์เพื่ออำนวยความสะดวกในการเข้าถึงสิ่งพิมพ์สำหรับคนตาบอด ผู้มีความบกพร่องทางการเห็น หรือคนพิการ ทางสื่อสิ่งพิมพ์ (Marrakesh Treaty to Facilitate Access to Published Works for Persons Who Are Blind, Visually Impaired, or Otherwise Print Disabled : MVT) โดยได้รับการรับรองจากองค์การทรัพย์สิน    ทางปัญญาโลก (World Intellectual Property Organization : WIPO) เมื่อวันที่ 27 มิถุนายน 2556 โดยสนธิสัญญาฯ มีผลบังคับใช้ตั้งแต่วันที่ 30 กันยายน 2559 ปัจจุบัน มีรัฐภาคีจำนวน 26 ประเทศ และร่วมลงนามจำนวน 63 ประเทศ สำหรับสิทธิของรัฐภาคีจะสามารถทำซ้ำ แจกจ่าย หรือจำหน่าย รวมถึงเผยแพร่งานที่มีโฆษณาแล้ว ซึ่งอยู่ในรูปแบบที่ทุกคนรวมถึงคนพิการ สามารถเข้าถึงและใช้ประโยชน์แก่คนตาบอด คนพิการทางการเห็น และผู้ที่มีความบกพร่องในการอ่าน โดยรัฐภาคีสามารถแลกเปลี่ยนงานดังกล่าวข้ามพรมแดนกันได้ ผ่านทางองค์กรที่ได้รับการรับรอง ภายใต้เงื่อนไขการนำเข้า ทำซ้ำ หรือดัดแปลง ซึ่งต้องกระทำโดยหน่วยงานที่ได้รับอนุญาตเท่านั้น และไม่สามารถนำมาแปลเป็นภาษาของตนเองได้ ต้องใช้ภาษาต้นฉบับเท่านั้น รวมถึงสามารถส่งต่อเอกสารงานที่ทำซ้ำหรือดัดแปลง อันมีลิขสิทธิ์ให้แก่รัฐภาคีอื่นได้เพียงครั้งเดียว

พลตำรวจเอก อดุลย์ กล่าวเพิ่มเติมว่า การที่ประเทศไทยได้ร่วมเป็นภาคีสนธิสัญญามาร์ราเคช ในครั้งนี้  นับเป็นประโยชน์อย่างยิ่งต่อการมีภาพลักษณ์ที่ดีในการสนับสนุนให้คนพิการทุกประเภทความพิการ ได้รับรู้ เรียนรู้ และเป็นช่องทางให้เข้าถึงข้อมูลข่าวสารจากงานที่เป็นลิขสิทธิ์ สามารถนำเอกสารอันเป็นลิขสิทธิ์ มาทำซ้ำ ดัดแปลง เช่น นำมาทำเป็นอักษรเบรลล์ หรือหนังสือเสียง เพื่อให้คนพิการทางการเห็น ได้รับรู้ และเข้าใจเท่าเทียมกับคนอื่น ประกอบกับที่คณะรัฐมนตรี มีมติอนุมัติหลักการร่างพระราชบัญญัติ (พ.ร.บ.) ลิขสิทธิ์ (ฉบับที่ ..)  พ.ศ. .... ในส่วนที่เกี่ยวข้องกับข้อยกเว้น ลิขสิทธิ์สำหรับคนพิการ เพื่อรองรับการ  เข้าเป็นภาคีสนธิสัญญามาร์ราเคช
 
“ซึ่งขณะนี้ ขั้นตอนการเข้าเป็นภาคีของประเทศไทยตามสนธิสัญญามาราเคช อยู่ระหว่างการตรวจพิจารณาของสำนักงานคณะกรรมการกฤษฎีกา เพื่อส่งต่อ สนช.พิจารณา และได้มอบหมายให้กระทรวงการต่างประเทศ จัดทำและดำเนินการยื่นภาคยานุวัติสาร ต่อผู้อำนวยการใหญ่ขององค์การทรัพย์สินทางปัญญาโลกต่อไป ทั้งนี้ เพื่อเป็นการส่งเสริมโอกาสของคนพิการให้เข้าถึงสื่อสิ่งพิมพ์อันเป็นลิขสิทธิ์อย่างเท่าเทียมกับคนทั่วไป และเปลี่ยนแนวคิดของคนพิการจากภาระเป็นพลังของสังคมต่อไป” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/3292