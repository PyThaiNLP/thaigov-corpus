รัฐบาลไทย-ข่าวทำเนียบรัฐบาล- พม. เร่งช่วยเหลือเยียวยาจิตใจหญิงสาววัย 19 ปี ถูกบังคับค้าประเวณี ที่จังหวัดแม่ฮ่องสอน







                                วันพุธที่ 26 เมษายน 2560                              





    155  













    พม. เร่งช่วยเหลือเยียวยาจิตใจหญิงสาววัย 19 ปี ถูกบังคับค้าประเวณี ที่จังหวัดแม่ฮ่องสอน
 

   พม. เร่งช่วยเหลือเยียวยาจิตใจหญิงสาววัย 19 ปี ถูกบังคับค้าประเวณี ที่จังหวัดแม่ฮ่องสอน

 





           วันนี้ (26 เม.ย. 60) เวลา 15.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)
เปิดเผยว่า จากกรณีของหญิง อายุ 43 ปี ชาวจังหวัดแม่ฮ่องสอน เข้าร้องเรียนต่อสื่อมวลชนว่า บุตรสาววัย 19 ปี ถูกบังคับ
ให้ค้าประเวณีในจังหวัดแม่ฮ่องสอนนั้น ตนได้กำชับให้เจ้าหน้าที่กองต่อต้านการค้ามนุษย์ พร้อมด้วยพัฒนาสังคมและความมั่นคงของมนุษย์จังหวัดแม่ฮ่องสอน (พมจ. แม่ฮ่องสอน) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่
เยี่ยมบ้าน เพื่อตรวจสอบข้อเท็จจริงและติดตามความคืบหน้าของการดำเนินคดีอย่างต่อเนื่อง

พลตำรวจเอก อดุลย์ กล่าวเพิ่มเติมว่า จากการตรวจสอบข้อเท็จจริงพบว่าหญิงสาวดังกล่าวเป็นผู้เสียหายจากการค้ามนุษย์
โดยปัจจุบันได้เข้ารับการคุ้มครองพยานจากเจ้าหน้าที่ตำรวจ ที่จังหวัดแม่ฮ่องสอน ซึ่งกระทรวงการพัฒนาสังคมฯ ในฐานะหน่วยงานที่มีภารกิจให้การคุ้มครองผู้เสียหายจากการค้ามนุษย์ ได้มอบหมายให้ พมจ.แม่ฮ่องสอน ลงพื้นที่ให้ความช่วยเหลือและเร่งเยียวยาฟื้นฟูสภาพจิตใจผู้เสียหายฯ อย่างใกล้ชิด พร้อมทั้งมอบเงินค่าครองชีพจากกองทุนเพื่อการป้องกันและปราบปรามการค้ามนุษย์จำนวน 3,000 บาท (จะได้รับปีละ 3 ครั้งครั้งละ 3,000 บาท) และเงินค่าเครื่องอุปโภคบริโภค 3,000 บาท ทั้งนี้ หลังจากฟื้นฟูสภาพจิตใจแล้ว ในระยะยาวจะมีการฝึกอาชีพให้ผู้เสียหายฯ เพื่อให้สามารถประกอบอาชีพและกลับสู่สังคมได้อย่างปกติสุขต่อไป



ที่มา : http://www.thaigov.go.th/news/contents/details/3321