รัฐบาลไทย-ข่าวทำเนียบรัฐบาล-รมว.พม. ให้การต้อนรับเครือข่ายชุมชนริมคลองลาดพร้าวและคลองบางซื่อ ที่เข้าพบเพื่อรดน้ำขอพรเนื่องในวันสงกรานต์







                                วันศุกร์ที่ 28 เมษายน 2560                              





    258  













   รมว.พม. ให้การต้อนรับเครือข่ายชุมชนริมคลองลาดพร้าวและคลองบางซื่อ ที่เข้าพบเพื่อรดน้ำขอพรเนื่องในวันสงกรานต์
 

   รมว.พม. ให้การต้อนรับเครือข่ายชุมชนริมคลองลาดพร้าวและคลองบางซื่อ ที่เข้าพบเพื่อรดน้ำขอพรเนื่องในวันสงกรานต์ เน้นย้ำพร้อมเดินหน้าขับเคลื่อนสนับสนุนการแก้ไขปัญหาที่อยู่อาศัยชุมชนริมคลองอย่างต่อเนื่อง 





วันนี้ (28 เม.ย. 60) เวลา 10.00 น. ที่บริเวณชั้น 5 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหารกระทรวงการพัฒนาสังคมฯ ให้การต้อนรับนายอวยชัย สุขประเสริฐ ประธานชุมชนศาลเจ้าพ่อสมบุญ เขตสายไหม ตัวแทนชาวชุมชนริมคลองลาดพร้าว พร้อมเครือข่ายชุมชนริมคลองลาดพร้าวและคลองบางซื่อจำนวนกว่า 100 คน ในโอกาสเข้าพบเพื่อรดน้ำขอพรเนื่องในวันสงกรานต์ ซึ่งถือเป็นวันปีใหม่ของไทย รวมทั้งแสดงความขอบคุณที่กระทรวงการพัฒนาสังคมฯ ได้ผลักดันและสนับสนุนการแก้ไขปัญหาที่อยู่อาศัยชุมชนริมคลอง 
 
    พลตำรวจเอก อดุลย์ กล่าวว่า เครือข่ายชุมชนริมคลองลาดพร้าวและคลองบางซื่อ จำนวนกว่า 100 คน ได้เข้าพบตน และผู้บริหารกระทรวงการพัฒนาสังคมฯ ในวันนี้ เพื่อรดน้ำขอพรเนื่องในวันสงกรานต์ โดยตัวแทนชุมชนยังได้กล่าวขอขอบคุณกระทรวงการพัฒนาสังคมฯ ที่ได้ให้การสนับสนุนการแก้ไขปัญหาที่อยู่อาศัยของชาวชุมชนริมคลองลาดพร้าวมาอย่างต่อเนื่อง ทำให้ชาวชุมชนมีบ้านเรือนที่มั่นคง ได้รับการเช่าที่ดินอย่างถูกต้องยาวนานถึง 30 ปี ซึ่งขณะนี้มีหลายชุมชนที่สร้างบ้านเสร็จไปแล้ว รวมทั้งสิ้น 726 หลังคาเรือน ส่วนชุมชนอื่นๆ ขณะนี้กำลังทยอยรื้อย้ายและสร้างบ้านใหม่ ซึ่งเมื่อแล้วเสร็จทั้งคลองลาดพร้าว จะทำให้ชุมชนที่สร้างบ้านใหม่ในคลองลาดพร้าวมีความสวยงาม เป็นระเบียบเรียบร้อย มีทางเดินเลียบคลอง สามารถใช้เป็นเส้นทางขี่จักรยานได้ และในอนาคตแต่ละชุมชนจะพัฒนาให้เป็นแหล่งท่องเที่ยวทางน้ำขึ้นมา โดยเฉพาะที่ชุมชนศาลเจ้าพ่อสมบุญ ชาวชุมชนได้วางแผนที่จะสร้างตลาดนัดหรือตลาดน้ำขึ้นมาหลังจากที่คลองใสสะอาดแล้ว ซึ่งจะร่วมกับหลายชุมชน จัดตลาดน้ำไม่ให้ซ้ำวันกัน นอกจากนี้ จะมีการส่งเสริมอาชีพชาวชุมชน โดยชุมชนเตรียมจะประสานกับกระทรวงการพัฒนาสังคมฯ เพื่อให้ส่งเจ้าหน้าที่เข้ามาฝึกอาชีพให้ตรงกับความต้องการของชาวชุมชน 
 
     พลตำรวจเอก อดุลย์ กล่าวต่อไปว่า การแก้ไขปัญหาที่อยู่อาศัยชุมชนริมคลองที่ยืดเยื้อมายาวนานเป็นเรื่องที่ไม่ง่าย แต่ภาครัฐหลายหน่วยงานให้การสนับสนุน และชาวชุมชนริมคลองลาดพร้าวมีความมุ่งมั่นตั้งใจ ร่วมกันคิด ร่วมกันทำในรูปแบบประชารัฐจะทำให้การดำเนินงานดังกล่าวเกิดผลสำเร็จร่วมกัน ขอให้ชาวชุมชนทุกคนเชื่อมั่นในการดำเนินงานร่วมกันนี้ เพื่ออนาคตของลูกหลาน มีบ้านใหม่ที่มั่นคงสวยงาม เมื่อสร้างบ้านเสร็จแล้ว กระทรวงการพัฒนาสังคมฯ จะเข้าไปช่วยพัฒนาคุณภาพชีวิต ของชาวชุมชนริมคลอง เพื่อให้เป็นบ้านที่มากกว่าบ้าน สำหรับในส่วนที่มีผู้คัดค้าน และไม่เข้าร่วมโครงการทำให้แต่ละชุมชนเกิดความล่าช้าในการสร้างบ้านและการก่อสร้างเขื่อนนั้น ขณะนี้ รัฐบาลได้ดำเนินการด้วยการลงพื้นที่เร่งสร้างความเข้าใจในชุมชน ก่อนจะใช้มาตรการทางกฎหมาย และตนจะติดตามกำกับให้การทำงานเป็นไปตามแผนทุกสัปดาห์ ซึ่งหากชุมชนใดมีปัญหาข้อติดขัดที่เป็นอุปสรรคในการสร้างบ้าน สร้างชุมชนใหม่ขอให้แจ้งมาได้ กระทรวงการพัฒนาสังคมฯ และหน่วยงานที่เกี่ยวข้องพร้อมที่จะช่วยแก้ไขปัญหา เพื่อเร่งขับเคลื่อนงานต่อไป 
 
    "อย่างไรก็ตาม ขอให้ชาวชุมชนริมคลองทุกคน มีความมั่นใจว่ากระทรวงการพัฒนาสังคมฯ และรัฐบาลนี้มีความมุ่งมั่นตั้งใจ ที่ให้เกิดการแก้ไขปัญหาที่อยู่อาศัยชุมชนริมคลองควบคู่ไปกับการก่อสร้างเขื่อนริมคลอง เพื่อการระบายน้ำให้เห็นผลสำเร็จ ในช่วงรัฐบาลนี้ให้ได้ ทั้งนี้ กระทรวงการพัฒนาสังคมฯให้ความสำคัญกับแผนพัฒนาที่อยู่อาศัย ที่จะทำให้คนไทยทุกคนมีบ้าน ที่เหมาะสมกันทั่วหน้า และจะพัฒนาคุณภาพชีวิตของประชาชนให้ดีขึ้นต่อไป” พลตำรวจเอก อดุลย์ กล่าวในตอนท้าย 
 



ที่มา : http://www.thaigov.go.th/news/contents/details/3380