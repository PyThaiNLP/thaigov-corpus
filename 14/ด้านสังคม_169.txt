รัฐบาลไทย-ข่าวทำเนียบรัฐบาล-ปลัด พม. เป็นประธานในงาน “รื้อบ้านสร้างเขื่อนสร้างชุมชนให้คนคลอง” 







                                วันเสาร์ที่ 29 เมษายน 2560                              





    301  













   ปลัด พม. เป็นประธานในงาน “รื้อบ้านสร้างเขื่อนสร้างชุมชนให้คนคลอง” 
 

    ปลัด พม. เป็นประธานในงาน “รื้อบ้านสร้างเขื่อนสร้างชุมชนให้คนคลอง”  พร้อมรื้อย้ายบ้านเฟสแรกและเปิดพื้นที่สำหรับการสร้างบ้านใหม่
เพื่อการพัฒนาคุณภาพชีวิตที่ดีและมั่นคงในระยะยาว  
 





          วันนี้ (29 เม.ย. 60) เวลา 09.00 น. ที่ชุมชนร้อยกรอง  เขตบางเขน กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในงาน “รื้อบ้าน สร้างเขื่อน สร้างชุมชน ให้คนคลอง”
โดยมี นายจักกพันธุ์  ผิวงาม รองผู้ว่าราชการกรุงเทพมหานคร พร้อมด้วยผู้บริหาร และผู้แทนจากหน่วยงานที่เกี่ยวข้อง จำนวนกว่า 100 คน  เข้าร่วมงาน อาทิ สถาบันพัฒนาองค์กรชุมชน (องค์การมหาชน) สำนักการระบายน้ำ  ผู้อำนวยการเขตบางเขน และภาคีเครือข่ายต่างๆ ทั้งนี้ ผู้เข้าร่วมงานจะระดมช่วยกันรื้อย้ายบ้านเฟสแรกจำนวน 8 หลัง จากทั้งหมด 147 หลังคาเรือน เพื่อเปิดพื้นที่ให้กรุงเทพมหานครและบริษัทรับเหมาตอกเสาเข็มสำหรับก่อสร้างเขื่อน

นายไมตรี กล่าวว่า ชุมชนร้อยกรอง เป็นชุมชนที่อาศัยอยู่ริมคลองบางบัว (คลองลาดพร้าว) มานานกว่า 40 ปีมีบ้านเรือนทั้งหมด 147 หลังคาเรือน ขณะนี้ มีชาวบ้านเข้าร่วมโครงการพัฒนาที่อยู่อาศัยบ้านประชารัฐริมคลอง จำนวน 129 หลัง ส่วนที่เหลือเป็นหอพักและชาวชุมชนที่ยังไม่เข้าร่วมจำนวน 18 หลัง โดยในวันนี้ จะมีการรื้อย้ายบ้านจำนวน 8 หลัง ออกจากแนวคลองและแนวก่อสร้างเขื่อน หลังจากนั้น จะทยอยรื้อย้ายเพื่อให้กรุงเทพมหานครได้สร้างเขื่อน  ส่วนการก่อสร้างบ้านได้รับงบประมาณสนับสนุนและสินเชื่อจากสถาบันพัฒนาองค์กรชุมชน (องค์การมหาชน) (พอช.) เฟสแรก จำนวน  64 หลัง ทั้งนี้ กระทรวงการพัฒนาสังคมฯ โดย พอช. มีเป้าหมายในการได้จัดทำโครงการพัฒนาที่อยู่อาศัยบ้านประชารัฐริมคลอง ระยะเวลา 3 ปี  (พ.ศ. 2559 - 2561) โดยมีเป้าหมาย 52 ชุมชน จำนวน 7,081 ครัวเรือน สำหรับปี 2560 จะดำเนินการในพื้นที่คลองลาดพร้าวและคลองบางซื่อ รวมจำนวน 33 ชุมชน จำนวน 3,672 ครัวเรือน ซึ่งขณะนี้ สร้างบ้านเสร็จเรียบร้อยแล้ว 726 หลัง นับว่าเป็นการขับเคลื่อนตามนโยบายสำคัญของรัฐบาลพลเอกประยุทธ์  จันทร์โอชา  นายกรัฐมนตรี ที่ให้ความสำคัญกับการพัฒนาคลองลาดพร้าวให้เกิดประโยชน์ สามารถป้องกันน้ำท่วมได้ และในอนาคต จะมีการพัฒนาคลองให้กลับมาใสสะอาด เป็นแหล่งท่องเที่ยวทางน้ำ มีทางขี่จักรยานหรือไบค์เลน เลียบคลอง ในขณะที่ ชาวชุมชนจะได้มีที่อยู่อาศัยใหม่ที่มั่นคง สวยงาม   และมีสภาพแวดล้อมที่ดี ถูกสุขลักษณะ

นายไมตรี กล่าวต่อไปว่า ส่วนการก่อสร้างเขื่อนระบายน้ำป้องกันน้ำท่วมในคลองลาดพร้าวมีพื้นที่อยู่ในพื้นที่ 9 เขต อาทิ เขตลาดพร้าว วังทองหลาง จตุจักร บางเขน และดอนเมือง เป็นต้น  ซึ่งขณะนี้ บริษัทรับเหมาก่อสร้างได้สร้างเขื่อนแล้วในหลายพื้นที่เขต ส่วนการรื้อย้ายบ้านเรือนในชุมชนร้อยกรองอยู่ในพื้นที่เขตบางเขน  โดยจะต้องทยอยรื้อบ้านไปเรื่อยๆ เพื่อให้บริษัทรับเหมาเข้ามาตอกเสาเข็มเพื่อสร้างเขื่อน  ทางเดินเลียบเขื่อน  และแนวกันตก ซึ่งขณะนี้ ตอกเสาเข็มเรียบร้อยแล้วประมาณ 9,000 ต้น จากทั้งหมดประมาณ 60,000 ต้น  ซึ่งถือว่าล่าช้ากว่าแผนงานที่กำหนด ทั้งนี้ เนื่องจากยังมีผู้ที่คัดค้าน และไม่เข้าร่วมโครงการฯ  ทำให้รัฐบาล โดยกระทรวงการพัฒนาสังคมฯ พร้อมด้วยหน่วยงานที่เกี่ยวข้อง เร่งลงพื้นที่เพื่อสร้างความเข้าใจในชุมชน ก่อนจะดำเนินการตามกฎหมาย เพื่อเร่งขับเคลื่อนงานให้แล้วเสร็จตามเป้าหมายต่อไป

“ทั้งนี้ ขอชื่นชมชาวชุมชนและหน่วยงานต่างๆ ที่เกี่ยวข้อง ซึ่งเข้าร่วมงาน “รื้อบ้านสร้างเขื่อนสร้างชุมชนให้คนคลอง” ในวันนี้  และขอแสดงความยินดีกับชาวชุมชนร้อยกรองที่จะมีบ้านหลังใหม่ที่มั่นคง สวยงาม และมีสภาพแวดล้อมที่ดี ถูกสุขลักษณะ เช่นเดียวกับชุมชนอื่นๆ  ที่ดำเนินการก่อสร้างบ้านเสร็จไปเรียบร้อยแล้ว เช่น ชุมชนศาลเจ้าพ่อสมบุญ ชุมชนสะพานไม้ 2 รวมทั้งชุมชนอื่นๆ ที่กำลังรื้อย้าย เพื่อสร้างบ้านใหม่ เป็นการสร้างอนาคตที่สดใสให้แก่บุตรหลาน ซึ่งจะไม่ถูกไล่รื้อ ที่อยู่อาศัยอีกต่อไป โดยจะมีการพัฒนาชุมชน พัฒนาคลองให้ใสสะอาด มีสิ่งแวดล้อมที่ดี มีพื้นที่ให้บุตรหลานได้วิ่งเล่นและออกกำลังกาย มีบ้านเรือนที่เป็นระเบียบ มีสภาพแวดล้อม และคุณภาพชีวิตที่ดีในระยะยาวต่อไป”  นายไมตรี กล่าวในตอนท้าย



ที่มา : http://www.thaigov.go.th/news/contents/details/3392