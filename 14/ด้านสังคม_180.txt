รัฐบาลไทย-ข่าวทำเนียบรัฐบาล-           ปลัด  พม. เป็นประธานประชุมการขับเคลื่อนนโยบายด้านการพัฒนาสังคมระดับพื้นที่







                                วันอังคารที่ 2 พฤษภาคม 2560                              





    528  













              ปลัด  พม. เป็นประธานประชุมการขับเคลื่อนนโยบายด้านการพัฒนาสังคมระดับพื้นที่
 

      ปลัด  พม. เป็นประธานประชุมการขับเคลื่อนนโยบายด้านการพัฒนาสังคมระดับพื้นที่ โดยใช้ระบบประชุมวีดีทัศน์ทางไกล (Video Conference)  เพื่อผลักดันการขับเคลื่อนงานด้านสังคมในระดับพื้นที่อย่างมีประสิทธิภาพ
 





      วันนี้ (2 พ.ค. 60) เวลา 10.00 น. นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมการขับเคลื่อนนโยบายด้านการพัฒนาสังคมระดับพื้นที่ โดยใช้ระบบประชุมวีดีทัศน์ทางไกล (Video Conference) ซึ่งมีผู้แทนหน่วยงานที่เกี่ยวข้องด้านสังคมในส่วนภูมิภาค 76 จังหวัด ได้แก่ รองผู้ว่าราชการจังหวัดที่กำกับดูแลงานด้านสังคม นายแพทย์สาธารณสุขจังหวัด หัวหน้าสำนักงานจังหวัด ท้องถิ่นจังหวัด แรงงานจังหวัด นายกเหล่ากาชาดจังหวัด พัฒนาสังคมและความมั่นคงของมนุษย์จังหวัด (พมจ.) และหน่วยงานในสังกัดกระทรวงการพัฒนาสังคมฯ ในพื้นที่เข้าร่วมประชุม เพื่อชี้แจงทำความเข้าใจในการบูรณาการการขับเคลื่อนนโยบายด้านการพัฒนาสังคมในพื้นที่ ณ ห้องประชุม 2 กระทรวงมหาดไทย กรุงเทพฯ

นายไมตรี กล่าวว่า ปัจจุบัน ปัญหาสังคมที่เกิดในภูมิภาคต่างๆ ของประเทศ ทั้งในเรื่องของความเลื่อมล้ำในสังคมการขาดแคลนที่อยู่อาศัย ปัญหาการค้ามนุษย์ ความเสมอภาคหญิงชาย ผู้พิการและผู้สูงอายุ เป็นต้น ซึ่งการแก้ไขปัญหาดังกล่าว กระทรวงการพัฒนาสังคมฯ ไม่สามารถดำเนินการเพียงหน่วยงานเดียวได้ จำเป็นต้องมีการบูรณาการความร่วมมือกับภาคเครือข่ายที่เกี่ยวข้อง เพื่อแก้ไขปัญหาดังกล่าวอย่างยั่งยืน สำหรับในปี 2560 กระทรวงการพัฒนาสังคมฯ ได้ดำเนินนโยบายด้านการพัฒนาสังคมในระดับพื้นที่ โดยยึดยุทธศาสตร์ชาติ 20 ปี เป็นแนวทางในการปฏิบัติ โดยมีนโยบายสำคัญที่ดำเนินการในปี 2560 แบ่งเป็น 3 ส่วน คือ นโยบายเร่งด่วน ( Agenda Based ) 9 เรื่อง นโยบายขับเคลื่อนในระดับพื้นที่ (Area Based ) 5 เรื่อง และนโยบายบริหารการพัฒนา ( Administration Based ) 5 เรื่อง

นายไมตรี กล่าวต่อไปว่า  กระทรวงการพัฒนาสังคมฯ ได้กำหนดจัดการประชุมครั้งนี้ เพื่อให้เกิดการบูรณาการดำเนินงานด้านสังคมอย่างใกล้ชิด และชี้แจงหน่วยงานที่เกี่ยวข้องในระดับพื้นที่ให้มีความเข้าใจอย่างชัดเจนและดำเนินงานเป็นไปในทิศทางเดียวกันมากขึ้น ตามภารกิจของกระทรวงการพัฒนาสังคมฯ ซึ่งจะทำให้การปฏิบัติงานร่วมกันอย่างเป็นทีมมีความราบรื่นยิ่งขึ้น พร้อมทั้งอธิบายถึงนโยบายการดำเนินงานของกระทรวงการพัฒนาสังคมฯในปี 2560 เพื่อให้เกิดการบูรณาการในด้านงบประมาณและการพัฒนาบุคลากรร่วมกัน รวมถึงรับฟังแลกเปลี่ยนเรียนรู้ถึงความคิดเห็นในการดำเนินงานจากผู้แทนแต่ละหน่วยงาน

นายไมตรี กล่าวต่ออีกว่า การประชุมครั้งนี้  กระทรวงการพัฒนาสังคมฯ ได้ขอความร่วมมือจังหวัดและหน่วยงานในส่วนภูมิภาค เพื่อร่วมบูรณาการการทำงานร่วมกันเพื่อเร่งดำเนินการแก้ไขปัญหาที่สำคัญ เช่น การค้ามนุษย์ การขับเคลื่อนด้านเด็กและเยาวชน ความรุนแรงเกี่ยวกับเด็กและสตรี ผู้สูงอายุ ผู้พิการ สวัสดิการสังคม ทั้งนี้ ได้เน้นย้ำให้ดำเนินการขับเคลื่อนในรูปแบบ ONE HOME สนับสนุนอำเภอและ อปท. ร่วมเป็นเจ้าภาพในการพัฒนาสังคม ใช้กลไกลคณะกรรมการและอนุกรรมการเชื่อมโยงงานพัฒนาสังคมรวมถึงมุ่งเน้นการทำงานในรูปแบบประชารัฐ

“อย่างไรก็ตาม รัฐบาล โดยกระทรวงการพัฒนาสังคมฯ จะดำเนินงานร่วมกับภาคีเครือข่าย เป็นการบูรณาการระหว่างกระทรวง และหน่วยงานต่างๆ โดยได้มอบหมายให้พัฒนาสังคมและความมั่นคงของมนุษย์จังหวัด (พมจ.) เป็นเจ้าภาพหลักด้านสังคม พร้อมทั้งจัดทำข้อมูลด้านสังคมเป็นแผนที่สังคม (Social Mapping) โดยให้มีทั้งแผนที่และผังความคิดที่จะแก้ไขปัญหาสังคมร่วมกัน ทั้งนี้ การประชุมดังกล่าวจะทำให้ผู้ว่าราชการจังหวัด รองผู้ว่าราชการจังหวัด และส่วนราชการที่เกี่ยวข้องร่วมขับเคลื่อนการดำเนินงานด้านสังคมอย่างมีประสิทธิภาพในระยะยาวต่อไป” นายไมตรี กล่าวในตอนท้าย
 



ที่มา : http://www.thaigov.go.th/news/contents/details/3468