รัฐบาลไทย-ข่าวทำเนียบรัฐบาล-พม. จับมือค่ายเพลงดัง จัดแถลงข่าวเตรียมจัดคอนเสิร์ตนักร้องนักดนตรีตาบอดร่วมกับศิลปินชื่อดัง







                                วันพุธที่ 3 พฤษภาคม 2560                              





    231  













   พม. จับมือค่ายเพลงดัง จัดแถลงข่าวเตรียมจัดคอนเสิร์ตนักร้องนักดนตรีตาบอดร่วมกับศิลปินชื่อดัง
 

   พม. จับมือค่ายเพลงดัง จัดแถลงข่าวเตรียมจัดคอนเสิร์ตนักร้องนักดนตรีตาบอดร่วมกับศิลปินชื่อดัง เพื่อเทิดพระเกียรติฯ ผ่านบทเพลงพระราชนิพนธ์ ถวายแด่ในหลวงรัชกาลที่ 9 ในวันที่ 25 พ.ค. นี้ ที่หอประชุมใหญ่ ศูนย์วัฒนธรรมแห่งประเทศไทย 





วันนี้ (3 พ.ค. 60) เวลา 11.00 น. ที่ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานงานแถลงข่าวการจัดฟรีคอนเสิร์ต ภายใต้ชื่อ "S2S : Light of Love” ซึ่งเป็นความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) และ 3 ค่ายเพลงดัง ได้แก่ บริษัท จีเอ็มเอ็ม แกรมมี่ จำกัด (มหาชน) บริษัท อาร์เอส จำกัด (มหาชน) และบริษัท ทรู คอร์ปอเรชั่น จำกัด (มหาชน) ร่วมกับสมาคมคนตาบอดแห่งประเทศไทย และมูลนิธิสถาบันดนตรีคนตาบอด เพื่อน้อมนำศาสตร์ของพระราชาผ่านบทเพลงพระราชนิพนธ์ในพระบาทสมเด็จพระปรมินทรมหาภูมิพลอดุลยเดช และร่วมส่งเสริมศักยภาพและความสามารถด้านการแสดงดนตรีและร้องเพลงของนักร้องนักดนตรีตาบอด ในนาม "ศิลปิน S2S” ให้เป็นที่ประจักษ์แก่สังคมอย่างต่อเนื่องพร้อมเปิดตัวศิลปินรับเชิญ วงออร์เคสตราชื่อดัง และการแสดงพิเศษจากศิลปิน S2S (From Street to Stars) 
 
    พลตำรวจเอก อดุลย์ กล่าวว่า รัฐบาลได้ตระถึงความสำคัญของการส่งเสริมศักยภาพและความสามารถของคนพิการ โดยเฉพาะกลุ่มนักร้องนักดนตรีตาบอดที่เล่นดนตรีและร้องเพลงในที่สาธารณะ ซึ่งสอดคล้องกับพระราชบัญญัติควบคุมการขอทาน พ.ศ. 2559 มีการแยกกลุ่มบุคคลที่แสดงความสามารถในที่สาธารณะ โดยถือว่าเป็นบุคคลที่ไม่ผิดกฎหมาย กระทรวงการพัฒนาสังคมฯ โดยกรมส่งเสริมและพัฒนาคุณภาพชีวิตคนพิการ (พก.) จึงได้ดำเนินโครงการพัฒนาศักยภาพนักร้องนักดนตรีตาบอดในที่สาธารณะ : จากถนนสู่ดวงดาว หรือ From Street to Stars โดยความร่วมมือกับ 3 ค่ายเพลงดัง ได้แก่ บริษัท จีเอ็มเอ็ม แกรมมี่ จำกัด (มหาชน) บริษัท อาร์เอส จำกัด (มหาชน) และบริษัท ทรู คอร์ปอเรชั่น จำกัด (มหาชน) เพื่อยกระดับและพัฒนาศักยภาพนักร้องนักดนตรีตาบอดอย่างต่อเนื่อง โดยคัดเลือกนักร้องนักดนตรีตาบอดที่มีความสามารถในการร้องเพลงและเล่นดนตรีจากทั่วประเทศ จำนวนกว่า 1,000 คน ซึ่งมีผู้ที่ผ่านการคัดเลือกจำนวน 50 คน โดยได้รับการพัฒนาศักยภาพด้านต่างๆ ซึ่งปัจจุบัน นักร้องนักดนตรีตาบอดตามโครงการดังกล่าว มีชื่อเสียงภายใต้ชื่อ "ศิลปิน S2S” โดยได้ร่วมแสดงความสามารถด้านดนตรี และร้องเพลงกับศิลปินชื่อดัง ร่วมร้องเพลงในงานคอนเสิร์ตกับบุคคลสำคัญระดับประเทศ รวมทั้ง การได้รับเชิญไปร่วมรายการต่างๆ มากมาย จนเกิดการยอมรับจากทุกภาคส่วนในสังคม 
 
      พลตำรวจเอก อดุลย์ กล่าวต่อไปว่า จากความสำเร็จของโครงการฯ ที่ผ่านมา ส่งผลให้มีการต่อยอดสู่การยกระดับความสามารถของศิลปิน S2S ซึ่งเป็นที่มาของการจัดฟรีคอนเสิร์ต ภายใต้ชื่อ "S2S : Light of Love” ซึ่งมาจากแนวคิดที่เปรียบเหมือนศิลปิน S2S ได้รับแสงสว่างแห่งชีวิต (Light) คือ เกียรติ โอกาส และกำลังใจ จากผู้ที่ให้การสนับสนุนทุกฝ่าย โดยศิลปิน S2S สามารถนำแสงสว่าง (Light) ไปค้นหาและสร้างคุณค่าให้กับตนเอง และให้คุณค่านั้นเป็นสิ่งนำทางของชีวิต รวมทั้งได้มอบความรัก (Love) ให้กลายเป็นแรงบันดาลใจแก่ผู้อื่นและเริ่มค้นหาคุณค่าในตัวเองต่อไป สำหรับคอนเสิร์ตในครั้งนี้ มีกลุ่มเป้าหมาย จำนวน 1,600 คน ประกอบด้วย คณะผู้บริหารกระทรวงต่าง ๆ ที่เกี่ยวข้อง คณะเอกอัครราชทูตในประเทศไทย ผู้แทนองค์กรระหว่างประเทศ ผู้แทนจากประเทศสมาชิกอาเซียน ผู้บริหารจากค่ายเพลง ผู้แทนจากหน่วยงานต่างๆ อาทิ องค์กรการกุศล มูลนิธิ องค์กรภาคธุรกิจ องค์กรภาคประชาสังคม สื่อมวลชน และประชาชนทั่วไป โดยเน้นรูปแบบการแสดงถึงศักยภาพของศิลปิน S2S ร่วมกับศิลปินรับเชิญจาก 3 ค่ายเพลง ได้แก่ บริษัท จีเอ็มเอ็ม แกรมมี่ จำกัด (มหาชน) บริษัท อาร์เอส จำกัด (มหาชน) และบริษัท ทรูคอร์ปอเรชั่น จำกัด (มหาชน) ผ่านบทเพลงพระราชนิพนธ์ในพระบาทสมเด็จพระปรมินทรมหาภูมิพลอดุลยเดช บทเพลงให้โอกาส เกียรติ กำลังใจ บทเพลงแห่งความหวัง และบทเพลงจากพ่อถึงลูก รวมถึงการแสดงความสามารถของคนพิการประเภทอื่นด้วย ภายใต้การกำกับและร้อยเรียงบทเพลงการแสดงจากคุณหนึ่ง จักรวาร เสาธงยุติธรรม โปรดิวเซอร์และมิวสิกไดเรกเตอร์ชื่อดัง 
 
  "ทั้งนี้ เพื่อเป็นการน้อมนำศาสตร์ของพระราชาผ่านบทเพลงพระราชนิพนธ์ และร่วมปรับเปลี่ยนเจตคติของสังคม "จากภาระเป็นพลัง” ทำให้สังคมได้ประจักษ์ถึงความสามารถและศักยภาพของคนพิการ ได้รับการยอมรับจากทุกภาคส่วนในสังคม โดยเฉพาะเป็นการสร้างโอกาส เกียรติ กำลังใจ และความภาคภูมิใจให้แก่คนพิการทุกคนในสังคม รวมทั้งเป็นการส่งกำลังใจให้กับผู้ประสบปัญหาในสังคมทุกคนได้สามารถยืนหยัดและต่อสู้กับปัญหาที่เกิดขึ้นต่อไปได้ จึงขอเชิญชวนประชาชนร่วมเข้าชมคอนเสิร์ตคนพิการครั้งแรกของประเทศไทย ซึ่งจะจัดขึ้นในวันพฤหัสบดีที่ 25 พฤษภาคม 2560 ตั้งแต่เวลา 18.00 น. เป็นต้นไป ณ หอประชุมใหญ่ ศูนย์วัฒนธรรมแห่งประเทศไทย โดยไม่เสียค่าใช้จ่าย และสามารถติดต่อสอบถามเพื่อขอรับบัตรหน้างานได้ที่ 0 2354 3892-3 หรือ www.dep.go.th” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/3477