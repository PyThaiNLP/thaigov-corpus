รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือครอบครัวเด็กนักเรียนชาย ไร้สัญชาติ ไม่มีบัตรประชาชน บ้านถูกไฟไหม้พังเสียหายทั้งหลัง พ่อพิการตาบอด และหลานวัย 2 ขวบ ถูกไฟลวก ที่จังหวัดเชียงใหม่ 







                                วันศุกร์ที่ 5 พฤษภาคม 2560                              





    205  













   รมว. พม. กำชับ จนท. เร่งช่วยเหลือครอบครัวเด็กนักเรียนชาย ไร้สัญชาติ ไม่มีบัตรประชาชน บ้านถูกไฟไหม้พังเสียหายทั้งหลัง พ่อพิการตาบอด และหลานวัย 2 ขวบ ถูกไฟลวก ที่จังหวัดเชียงใหม่ 
 

   รมว. พม. กำชับ จนท. เร่งช่วยเหลือครอบครัวเด็กนักเรียนชาย ไร้สัญชาติ ไม่มีบัตรประชาชน บ้านถูกไฟไหม้พังเสียหายทั้งหลัง พ่อพิการตาบอด และหลานวัย 2 ขวบ ถูกไฟลวก ได้รับบาดเจ็บสาหัส ที่ จังหวัดเชียงใหม่  





วันนี้ (5 พ.ค. 60) เวลา 07.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 624/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม 
 
     พลตำรวจเอก อดุลย์ กล่าวว่า จากกรณีเด็กนักเรียนชายรายหนึ่ง เป็นคนไร้สัญชาติ เคราะห์ร้ายบ้านถูก ไฟไหม้พังเสียหายทั้งหลัง รวมถึงชุดนักเรียน และอุปกรณ์การเรียนถูกไฟไหม้หมด อีกทั้ง พ่อที่พิการตาบอด และหลาน วัย 2 ขวบ ถูกไฟลวก ได้รับบาดเจ็บสาหัส แต่ไม่สามารถรับความช่วยเหลือใดๆจากทางภาครัฐได้ เนื่องจาก ทั้งครอบครัวที่อาศัยอยู่รวมกัน ถึง 8 ชีวิต เป็นคนไร้สัญชาติ ไม่มีบัตรประชาชน ไม่มีชื่อในทะเบียนราษฎร์ ที่อำเภอ แม่อาย จังหวัดเชียงใหม่ นั้น ได้กำชับให้พัฒนาสังคมและความมั่นคงของมนุษย์จังหวัดเชียงใหม่ (พมจ.เชียงใหม่) และหน่วยงาน ที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ และมอบสิ่งของเครื่องใช้ ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการบาดเจ็บอย่างของผู้เป็นพ่อและหลานอย่างต่อเนื่อง ดูแลการศึกษาของเด็กชายและน้องๆ ในระยะยาว รวมถึง การจัดหา ที่พักอาศัยชั่วคราวให้กับครอบครัวที่ประสบปัญหาเดือดร้อน อีกทั้ง ประสานความร่วมมือกับหน่วยงานที่เกี่ยวข้องในเรื่องการดำเนินการจัดทำบัตรประชาชน เพื่อให้สามารถเข้าถึงสิทธิขั้นพื้นฐานจากภาครัฐได้ 
 
     พลตำรวจเอก อดุลย์ กล่าวเพิ่มเติมว่า สำหรับกรณีเด็กสาววัย 17 ปี นักเรียน ชั้น ม.4 โรงเรียนแห่งหนึ่ง ในจังหวัดพิจิตร ต้องรับภาระเลี้ยงดูตาที่ป่วยเป็นโรคอัมพฤกษ์ ยายแก่ชรา วัย 60 ปีและน้องๆอีก 4 คน ซึ่งทั้ง 7 ชีวิต อาศัยในบ้านสภาพเก่าทรุดโทรมใกล้ผุพัง อาศัยเก็บผักไปขายที่ตลาด และขายผลไม้ เพื่อหาเงินเลี้ยงดูจุนเจือครอบครัว ที่อำเภอโพธิ์ประทับช้าง จังหวัดพิจิตร นั้น ตนขอชื่นชมในความกตัญญู ขยันหมั่นเพียร มีมุมานะ อดทน ถึงแม้มีอุปสรรคในการดำเนินชีวิตแต่ไม่ย่อท้อ ทั้งนี้ ได้กำชับให้พัฒนาสังคมและความมั่นคงของมนุษย์จังหวัดพิจิตร (พมจ.พิจิตร) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กและผู้สูงอายุ ของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงและน้องๆในระยะยาว การรักษาพยาบาลอาการป่วยของผู้เป็นตาอย่างต่อเนื่อง รวมถึง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพเสริม เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้



ที่มา : http://www.thaigov.go.th/news/contents/details/3554