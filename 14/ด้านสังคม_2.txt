รัฐบาลไทย-ข่าวทำเนียบรัฐบาล-ปลัด พม. เป็นประธานในพิธีงานสมัชชาผู้สูงอายุระดับชาติ ปี 2560 ภายใต้แนวคิด “การส่งเสริมการมีงานทำสำหรับผู้สูงอายุ” 







                                วันจันทร์ที่ 20 มีนาคม 2560                              





    752  













   ปลัด พม. เป็นประธานในพิธีงานสมัชชาผู้สูงอายุระดับชาติ ปี 2560 ภายใต้แนวคิด “การส่งเสริมการมีงานทำสำหรับผู้สูงอายุ” 
 

   ปลัด พม. เป็นประธานในพิธีงานสมัชชาผู้สูงอายุระดับชาติ ปี 2560 ภายใต้แนวคิด “การส่งเสริมการมีงานทำสำหรับผู้สูงอายุ” เพื่อให้ผู้สูงอายุสามารถใช้ชีวิตได้อย่างมั่นคงและมีความสุขในบั้นปลายชีวิต

 





  วันนี้ (16 มี.ค. 60) เวลา 09.00 น. ที่โรงแรมอะเดรียติก พาเลซ กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีงานสมัชชาผู้สูงอายุระดับชาติ ปี 2560 ภายใต้แนวคิด "การส่งเสริม การมีงานทำสำหรับผู้สูงอายุ” โดยวัตถุประสงค์ของการจัดงาน ครั้งนี้เพื่อพิจารณาระเบียบวาระ 3 ประเด็น ได้แก่ 1) การขยายโอกาสในการทำงานของแรงงานผู้สูงอายุนอกระบบเข้าสู่วิสาหกิจชุมชน 2) การขยายอายุการทำงานของแรงงานในสถานประกอบการ จากอายุ 55 ปี ถึง 60 ปี และ 3) การสร้างหลักประกันรายได้ยามสูงวัย ซึ่งกำหนดจัดขึ้นระหว่างวันที่ 16 - 17 มีนาคม 2560 ทั้งนี้ มีผู้เข้าร่วมงาน ประกอบด้วย ผู้แทนจากสมาคมสภาผู้สูงอายุแห่งประเทศไทยฯ สาขาสมาคมสภาผู้สูงอายุแห่งประเทศไทยประจำจังหวัดทุกจังหวัด กลุ่มเครือข่ายองค์กรภาคเอกชนที่ทำงานด้านผู้สูงอายุ และผู้แทนหน่วยงานจากกระทรวงต่างๆ สถาบันวิชาการ องค์กรภาครัฐและเอกชน องค์กรปกครองส่วนท้องถิ่น รวมทั้งหน่วยงาน ภาคธุรกิจ อาสาสมัคร เด็กและเยาวชน จำนวนทั้งสิ้น ประมาณ 350 คน
 
    นายไมตรี กล่าวว่า งานสมัชชาผู้สูงอายุระดับชาติ มีกำหนดจัดขึ้นทุกระยะ 2 ปี ตั้งแต่ ปี 2548 เพื่อเป็นเวทีให้ผู้สูงอายุ และทุกภาคส่วน ได้ร่วมแลกเปลี่ยนความรู้และเรียนรู้อย่างสมานฉันท์ อันนำไปสู่ข้อเสนอเชิงนโยบายในการขับเคลื่อนประเทศไทย สู่สังคมผู้สูงอายุอย่างมีคุณภาพ โดยการจัดงานอย่างเป็นระบบ และอาศัยการมีส่วนร่วมจากทุกภาคส่วน ทั้งองค์กรภาคีเครือข่าย ผู้สูงอายุ นักวิชาการ และผู้ปฏิบัติงานจากหน่วยงาน ทั้งส่วนกลาง ส่วนภูมิภาค และส่วนท้องถิ่น เพื่อนำข้อสรุปหรือข้อเสนอที่ได้ จากเวทีสมัชชาแห่งนี้ ไปเสนอต่อคณะกรรมการผู้สูงอายุแห่งชาติ และนายกรัฐมนตรี ในงานวันผู้สูงอายุแห่งชาติ ทั้งนี้ ในระยะที่ผ่านมา มีมติหรือข้อเสนอนโยบายจากงานสมัชชาผู้สูงอายุระดับชาติ ที่ได้มีการผลักดันให้เกิดการปฏิบัติอย่างเป็นรูปธรรม อาทิ การเร่งรัดผลักดันให้มีระบบการออมเพื่อการชราภาพ ในลักษณะกองทุนการออมแห่งชาติ จนในปี 2555 ได้มีพระราชบัญญัติกองทุน การออมแห่งชาติขึ้น และขณะนี้ มีจำนวนสมาชิกกว่า 500,000 คน ทั่วประเทศ
 
   นายไมตรี กล่าวต่อไปว่า ขณะนี้ ประเทศไทยได้ก้าวเข้าสู่สังคมผู้สูงอายุมาตั้งแต่ปี 2548 กล่าวคือ มีประชากรที่อายุ 60 ปีขึ้นไป คิดเป็น ร้อยละ 10 ของประชากรรวม จากการคาดการประชากรของประเทศไทย พ.ศ. 2553 – 2583 ของสำนักงานคณะกรรมการพัฒนาการเศรษฐกิจและสังคมแห่งชาติ โดยในปี 2564 ประชากรที่มีอายุ60 ปีขึ้นไป จะมีประมาณ ร้อยละ 20 ซึ่งจะเป็นสังคมสูงวัย อย่างสมบูรณ์ และในปี 2578 จะมีประชากรอายุ 60 ปีขึ้นไป ประมาณร้อยละ 30 ซึ่งจะทำให้ประเทศไทยเป็นสังคมผู้สูงวัยระดับสุดยอด ทั้งนี้ จากการเปลี่ยนแปลงโครงสร้างประชากรอย่างรวดเร็ว โดยเฉพาะประชากรวัยแรงงานลดลง ซึ่งจะทำให้อัตราการเจริญเติบโต ทางเศรษฐกิจไทยชะลอตัวลงอย่างน้อยร้อยละ 1 ต่อปี หากมิได้มีการดำเนินการใดๆ ในขณะเดียวกัน ประชากรไทยจะมีสุขภาพที่แข็งแรง และมีอายุที่ยืนยาวมากขึ้น ทั้งนี้ การส่งเสริมการมีงานทำสำหรับผู้สูงอายุจึงเป็นพลังขับเคลื่อนเศรษฐกิจที่สำคัญในอนาคต จากข้อมูลการสำรวจประชากรผู้สูงวัย พ.ศ. 2557 โดยสำนักงานสถิติแห่งชาติ พบว่า ผู้สูงวัยส่วนใหญ่ มีแหล่งรายได้ที่สำคัญมาจากบุตรหลาน (ร้อยละ 37) และรายได้จากการทำงาน เป็นอันดับรองลงมา (ร้อยละ 34) แต่หากพิจารณาแนวโน้มแหล่งที่มาของรายได้ นับแต่ ปี 2550 ถึงปี 2557 จะเห็นว่าแหล่งรายได้จากบุตรหลาน มีทิศทางลดลง และรายได้จากการทำงาน มีทิศทางที่เพิ่มขึ้น ถึงแม้ว่าโอกาสการเข้าถึงสวัสดิการของรัฐจะมีมากขึ้นในรูปแบบของเบี้ยยังชีพ แต่เงินดังกล่าวเป็นเพียงสวัสดิการของรัฐ เพื่อการยังชีพเท่านั้น ดังนั้น การส่งเสริมการมีงานทำสำหรับผู้สูงอายุ จะเป็นปัจจัยสำคัญที่ช่วยสร้างแหล่งรายได้ที่สำคัญให้กับผู้สูงอายุได้
 
  "การสร้างหลักประกันรายได้ยามสูงวัย นับว่าเป็นส่วนสำคัญอีกประการหนึ่งที่ต้องดำเนินการควบคู่กันไปกับการส่งเสริม การมีงานทำสำหรับผู้สูงอายุ ซึ่งมีด้วยกันหลายรูปแบบ เช่น รายได้จากการทำงานในรูปแบบของเงินเดือน ค่าตอบแทน รายได้จาก ทรัพย์สิน และรายได้จากการออมหรือการลงทุน เป็นต้น ทั้งนี้ เพื่อให้ผู้สูงอายุสามารถใช้ชีวิตได้อย่างมั่นคงและมีความสุข ในบั้นปลายชีวิต” นายไมตรี กล่าวในตอนท้าย



ที่มา : http://www.thaigov.go.th/news/contents/details/2427