รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือ 2 ครอบครัวผู้ด้อยโอกาส มีผู้ป่วยหลายโรครุมเร้า ไม่มีเงินค่ารักษาพยาบาล ที่ จ.อ่างทอง







                                วันพุธที่ 22 มีนาคม 2560                              





    259  













   รมว. พม. กำชับ จนท. เร่งช่วยเหลือ 2 ครอบครัวผู้ด้อยโอกาส มีผู้ป่วยหลายโรครุมเร้า ไม่มีเงินค่ารักษาพยาบาล ที่ จ.อ่างทอง
 

   รมว. พม. กำชับ จนท. เร่งช่วยเหลือ 2 ครอบครัวผู้ด้อยโอกาส มีผู้ป่วยหลายโรครุมเร้าไม่มีเงินค่ารักษาพยาบาล
ที่จ.อ่างทอง และจ.สุโขทัย อีกทั้งชื่นชมเด็กชายสู้ชีวิตวัย 7 ขวบ ใช้เวลาช่วงปิดเทอม ขายของเพื่อหาเงิน
เป็นทุนการศึกษาและดูแลยายแก่ชรา ที่จ.เชียงราย 





วันนี้ (22 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 597/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม

 พลตำรวจเอก อดุลย์ กล่าวว่า จากกรณีชายหนุ่มวัย 22 ปี ป่วยเป็นโรคอ้วน มีน้ำหนักมากถึง 250  กิโลกรัม อีกทั้ง ยังป่วยเป็นโรคเบาหวาน และตับอักเสบ อาศัยอยู่กับพ่อและแม่ มีเพียงผู้เป็นพ่อทำงานหาเลี้ยงครอบครัวเพียงคนเดียวถึง 6 ชีวิต ไม่มีเงินเพียงพอค่ารักษาพยาบาล ที่จังหวัดอ่างทอง และกรณีเด็กชายวัย 8 เดือน ป่วยหลายโรครุมเร้า ทั้งภูมิคุ้มกันบกพร่องสมองฝ่อ กล้ามเนื้ออ่อนแรง และหลอดลมตีบ ต้องต่อท่อเพื่อช่วยในการหายใจ และให้อาหารทางสายยาง อาศัยอยู่กับพ่อ-แม่ และพี่วัย  2-12 ปี มีเพียงผู้เป็นพ่อทำงานหาเงินจุนเจือครอบครัวเพียงคนเดียว ครอบครัวมีฐานะยากจน ที่อำเภอคีรีมาศ จังหวัดสุโขทัย นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.อ่างทอง    และ พมจ.สุโขทัย และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว  พร้อมให้การช่วยเหลือในเบื้องต้นตามภารกิจของกระทรวงการพัฒนา  สังคมฯ รวมทั้งมอบสิ่งของเครื่องใช้ที่จำเป็น และอุปกรณ์การเรียน  นอกจากนี้ ได้ประสานความร่วมมือกับหน่วยงานที่เกี่ยวข้อง      ในพื้นที่ช่วยเหลือดูแลในเรื่องการรักษาพยาบาลของผู้ป่วยอย่างใกล้ชิด อีกทั้ง เรื่องการศึกษาเล่าเรียนในระยะยาวของเด็กๆ และแนะนำให้คำปรึกษาในเรื่องการส่งเสริมอาชีพ เพื่อสร้างรายได้ที่เพียงพอและมั่นคงในระยะยาวต่อไป

พลตำรวจเอก อดุลย์ กล่าวเพิ่มเติมว่า จากกรณีเด็กชายวัย 7 ขวบ อาศัยเพียงลำพังกับยายแก่ชราวัย 64 ปี แต่สู้ชีวิต อาศัยเวลาว่างช่วงปิดเทอม ช่วยผู้เป็นยายขายของ เพื่อช่วยแบ่งเบาภาระหารายได้จุนเจือครอบครัว และเป็นทุนการศึกษา ที่จังหวัดเชียงราย นั้น ตนขอชื่นชมเด็กชายสู้ชีวิตดังกล่าว ที่มีความกตัญญู ขยันหมั่นเพียร และมีความมุมานะพยายาม ไม่ย่อท้อ   ต่อความยากลำบากในชีวิต ด้วยการใช้เวลาว่างให้เกิดประโยชน์ เป็นการช่วยแบ่งเบาภาระของครอบครัว นับว่าเป็นแบบอย่างที่ดี   ของเด็กและเยาวชนในสังคมปัจจุบัน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดเชียงราย (พมจ.เชียงราย)   และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมิน     ทางสังคมของครอบครัวดังกล่าว  พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ รวมทั้ง    มอบสิ่งของเครื่องใช้ที่จำเป็น และอุปกรณ์การเรียน  นอกจากนี้ ได้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาเล่าเรียนของเด็กในระยะยาว และการดูแลสุขภาพของผู้เป็นยายในระยะยาวต่อไป
 



ที่มา : http://www.thaigov.go.th/news/contents/details/2574