รัฐบาลไทย-ข่าวทำเนียบรัฐบาล-พม. จัดประชุม “ประชารัฐร่วมใจ...ต้านภัยค้ามนุษย์” ครั้งที่ 7







                                วันอังคารที่ 9 พฤษภาคม 2560                              





    214  













   พม. จัดประชุม “ประชารัฐร่วมใจ...ต้านภัยค้ามนุษย์” ครั้งที่ 7
 

   พม. จัดประชุม “ประชารัฐร่วมใจ...ต้านภัยค้ามนุษย์” ครั้งที่ 7 พร้อมระดมทุกภาคส่วนร่วมแก้ปัญหาค้ามนุษย์อย่างต่อเนื่อง เพื่อศักดิ์ศรีของความเป็นมนุษย์ตามหลักสิทธิมนุษยชน 





เมื่อวันที่ 8 พ.ค. 60 เวลา 16.00 น. ที่โรงแรมเดอะทวิน ทาวเวอร์ กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุม "ประชารัฐร่วมใจ...ต้านภัยค้ามนุษย์” ครั้งที่ 7 โดยมีผู้แทนจากหน่วยงานภาครัฐ และองค์กรภาคประชาสังคม เข้าร่วมประชุม เพื่อระดมทุกภาคส่วนร่วมแก้ปัญหาการค้ามนุษย์อย่างบูรณาการ 
 
     นายไมตรี กล่าวว่า การประชุมในวันนี้ กระทรวงการพัฒนาสังคมฯ ได้หารือร่วมกับภาคีเครือข่ายที่เกี่ยวข้องเช่นที่เคยปฏิบัติต่อเนื่องมาอย่างสม่ำเสมอ ได้แก่ สำนักงานตำรวจแห่งชาติ สำนักงานอัยการสูงสุด กระทรวงแรงงาน กระทรวงการต่างประเทศ และภาคประชาสังคม รวมทั้งองค์กรพัฒนาเอกชนของไทยและองค์การระหว่างประเทศ เพื่อรวมพลังในการเร่งขับเคลื่อนการดำเนินงานป้องกันและปราบปรามการค้ามนุษย์ โดยเฉพาะแนวการปฏิบัติของเจ้าหน้าที่ ซึ่งเป็น​สิ่งที่ต้องทำความเข้าใจให้ชัดเจนและเป็นไปในแนวทางเดียวกัน โดยในเบื้องต้น เป็นเรื่องความหมายของการค้ามนุษย์ตามพระราชบัญญัติป้องกันและปราบปรามการค้ามนุษย์ (ฉบับที่ 3) พ.ศ. 2560 ซึ่งมีผลบังคับใช้เมื่อวันที่ 28 ม.ค. 2560 เนื่องจากพบว่า มีความเข้าใจที่คลาดเคลื่อนระหว่างคำว่า "การค้ามนุษย์”กับ "การค้าประเวณี” โดย​การค้ามนุษย์ เป็นการแสวงหาประโยชน์โดยมิชอบจากบุคคล โดยเฉพาะจากผู้หญิง เด็กหญิง และเด็กชาย ไม่ว่าจะสมัครใจหรือไม่ก็ตาม มีนายหน้าเป็นธุระ จัดหา ชักชวน หรือถูกหน่วงเหนี่ยว กักขัง ถ้าเป็นเด็กอายุต่ำกว่า 18 ปี ถึงแม้จะไม่มีสภาพถูกกักขัง ทำร้ายร่างกาย หรือบังคับให้ค้าประเวณี ก็ถือว่าเป็นการค้ามนุษย์ ส่วนการค้าประเวณี เป็นเรื่องของการสมัครใจขายบริการทางเพศของบุคคลอายุ 18 ปีขึ้นไป โดยการตกลงกันของทั้งสองฝ่าย ไม่มีการกักขัง หน่วงเหนี่ยว ทั้งนี้ หากเป็นการกระทำความผิดฐานค้ามนุษย์ จะเข้าข่ายการบังคับใช้ตามกฎหมายค้ามนุษย์ที่ได้เพิ่มบทลงโทษหนักขึ้น และหากเจ้าหน้าที่ของรัฐเข้าไปมีส่วนเกี่ยวข้อง โทษจะเพิ่มขึ้นเป็น 2 เท่าแล้วแต่ฐานความผิด และขอให้ประชาชนเชื่อมั่นในการดำเนินคดีของไทยว่าจะมีความโปร่งใสและเป็นธรรม 
 
    นายไมตรี กล่าวต่อไปว่า ​สำหรับความคืบหน้าและผลงานสำคัญของรัฐบาลในปี 2559 นอกเหนือจากการแก้ไขกฎหมายข้างต้นแล้ว ยังปรากฏในรายงาน TIP Report ล่าสุดที่รายงานสหรัฐฯ ไป (ในเดือน ม.ค. และ มี.ค. 60) ได้แก่ 1) ภาพรวมการดำเนินคดีค้ามนุษย์ที่เพิ่มขึ้นและรวดเร็วขึ้นในทุกขั้นตอนของกระบวนการยุติธรรม โดยอยู่ในชั้นพนักงานสอบสวน 333 คดี เป็นคดีทางเพศมากที่สุด มีผู้ต้องหา 600 ราย เป็นเจ้าหน้าที่ของรัฐ 10 ราย 2)การยึดทรัพย์กับผู้กระทำความผิดมากถึง 784 ล้านบาท ​ในส่วนของกระทรวงการพัฒนาสังคมฯ ได้ให้การคุ้มครองช่วยเหลือผู้เสียหายจากการค้ามนุษย์ ทั้งเรื่องปัจจัยสี่ การฝึกทักษะชีวิต และฝึกอาชีพ โดยมีผู้เสียหายเข้ารับการคุ้มครอง จำนวน 561 คน ในจำนวนนี้ ได้ทำงานหารายได้ก่อนกลับภูมิลำเนาหรือประเทศต้นทาง 196 คน สำหรับผู้ที่ไม่ได้ทำงาน ด้วยเหตุเนื่องจากอายุต่ำกว่า 15 ปี มีปัญหาเรื่องสุขภาพ เป็นต้น 
 
     นายไมตรี กล่าวต่ออีกว่า ​อย่างไรก็ตาม กระทรวงการพัฒนาสังคมฯ ได้เดินหน้าหาแนวทางและมาตรการที่จะเกิดประโยชน์สูงสุดกับผู้เสียหาย ได้แก่ 1) มาตรการส่งเสริมการมีงานทำในระหว่างการคุ้มครอง โดยกำหนดให้ผู้เสียหายฯ ทั้งคนไทยและคนต่างด้าว ที่ผ่านการฝึกอาชีพแล้ว หรือขึ้นทะเบียนรอจัดหางาน ได้รับเงินวันละ 300 บาท ไม่เกิน 90 วัน สิ้นสุดการจ่ายเงินเมื่อผู้เสียหายฯ ได้งานทำ หรือสิ้นสุดกระบวนการคุ้มครอง โดยเบิกจ่ายจากกองทุนเพื่อการป้องกันและปราบปรามการค้ามนุษย์ 2) แนวทางปฏิบัติในการขออนุญาตจัดตั้งสถานคุ้มครองเอกชน เพื่อส่งเสริมให้ผู้เสียหายมีสิทธิและทางเลือกในการขอรับความช่วยเหลือ และส่งเสริมให้ภาคเอกชนมีส่วนร่วมมือในการช่วยเหลือผู้เสียหาย ทั้งนี้ จะต้องหารือในรายละเอียดถึงความพร้อมของภาคเอกชน ข้อจำกัด และสิ่งที่ทางกระทรวงการพัฒนาสังคมฯ จะให้การสนับสนุนได้​ 
 
   ​"กระทรวงการพัฒนาสังคมฯในฐานะหน่วยประสานงานหลักในการดำเนินงานป้องกันและปราบปรามการค้ามนุษย์ จะดำเนินงานร่วมกับทุกภาคส่วนในรูปแบบพลังประชารัฐ เพื่อแก้ไขปัญหาดังกล่าวในทุกมิติอย่างเนื่อง เพื่อศักดิ์ศรีของความเป็นมนุษย์ และเป็นไปตามหลักสิทธิมนุษยชนต่อไป" นายไมตรี กล่าวในตอนท้าย



ที่มา : http://www.thaigov.go.th/news/contents/details/3631