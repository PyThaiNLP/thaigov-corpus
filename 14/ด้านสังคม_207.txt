รัฐบาลไทย-ข่าวทำเนียบรัฐบาล-สธ.ประกาศจุดยืนไม่ยอมรับการทุจริตทุกรูปแบบ เน้นสร้างวัฒนธรรม ซื่อสัตย์ สุจริต 







                                วันพฤหัสบดีที่ 11 พฤษภาคม 2560                              





    1,161  













   สธ.ประกาศจุดยืนไม่ยอมรับการทุจริตทุกรูปแบบ เน้นสร้างวัฒนธรรม ซื่อสัตย์ สุจริต 
 

   ปลัดกระทรวงสาธารณสุข ร่วมเดินหน้าขับเคลื่อนยุทธศาสตร์ชาติว่าด้วยการการป้องกันและปราบปรามการทุจริตระยะที่ 3 เน้นย้ำจุดยืนไม่ยอมรับการทุจริตทุกรูปแบบ สร้างวัฒนธรรมความซื่อสัตย์สุจริต ตามนโยบายของรัฐบาล 





ปลัดกระทรวงสาธารณสุข ร่วมเดินหน้าขับเคลื่อนยุทธศาสตร์ชาติว่าด้วยการการป้องกันและปราบปรามการทุจริตระยะที่ 3 เน้นย้ำจุดยืนไม่ยอมรับการทุจริตทุกรูปแบบ สร้างวัฒนธรรมความซื่อสัตย์สุจริต ตามนโยบายของรัฐบาล ด้วยมาตรการ 3 ป. 1 ค. ปลูกและปลุกจิตสำนึก ป้องกัน ปราบปราม และเครือข่าย
วันนี้ (11 พฤษภาคม 2560 ) ที่ ห้องประชุมชัยนาทนเรนทร กระทรวงสาธารณสุข นพ.โสภณ เมฆธน ปลัดกระทรวงสาธารณสุข พร้อมด้วยคณะผู้บริหาร รับฟังการบรรยายยุทธศาสตร์ชาติว่าด้วยการป้องกันและปราบปรามการทุจริตระยะที่ 3 (พ.ศ.2560-2564) จากรองศาสตราจารย์ ดร.มาณี ไชยธีรานุวัฒศิริ ที่ปรึกษาคณะกรรมการ ป.ป.ช. และนางนัชชา เกิดศรี รองเลขาธิการคณะกรรมการ ป.ป.ช.และคณะ เพื่อให้บุคลากรกระทรวงสาธารณสุข มีความเข้าใจในสาระสำคัญยุทธศาสตร์ชาติฯ มีส่วนร่วมในการป้องกันการทุจริตอย่างเป็นรูปธรรม  และร่วมขับเคลื่อนยุทธศาสตร์ชาติฯ ระยะที่ 3 สู่การสร้างวัฒนธรรมต่อต้านการทุจริตอย่างยั่งยืนภายใต้วิสัยทัศน์ “ประเทศไทยใสสะอาด ไทยทั้งชาติต้านทุจริต (Zero Tolerance & Clean Thailand)”
  
นพ.โสภณ กล่าวว่า กระทรวงสาธารณสุข ได้กำหนดทิศทางการพัฒนาตามยุทธศาสตร์ระยะ 20 ปี (ด้านสาธารณสุข) ภายใต้นโยบายการปฏิรูปประเทศไทย สอดคล้องกับนโยบายรัฐบาลข้อที่ 10 ธรรมาภิบาลและการป้องกันการทุจริต ยุทธศาสตร์ ระยะ 20 ปี (พ.ศ.2560-2579) เพื่อร่วมขับเคลื่อนยุทธศาสตร์ชาติฯ ระยะที่ 3 ในปี พ.ศ.2560-2564 สู่การสร้างวัฒนธรรมต่อต้านการทุจริตอย่างยั่งยืน ยกระดับธรรมาภิบาลในการบริหารจัดการทุกภาคส่วน และปฏิรูปกระบวนการป้องกันและปราบปรามการทุจริตทั้งระบบ ให้มีมาตรฐานเทียบเท่าสากล ซึ่งกระทรวงสาธารณสุข ได้ร่วมประกาศจุดยืนอย่างชัดเจนในการไม่ยอมรับการทุจริตทุกรูปแบบ สร้างวัฒนธรรม ความซื่อสัตย์ สุจริต ให้เกิดขึ้นในกระทรวงสาธารณสุขอย่างจริงจัง
 
ทั้งนี้ เป็นไปตามนโยบายของรัฐบาล ที่ให้การแก้ไขปัญหาการทุจริตเป็นวาระแห่งชาติ และได้กำหนดมาตรการ 3 ป.1 ค.(ปลูกและปลุกจิตสำนึก ป้องกัน ปราบปราม และเครือข่าย) ในการป้องกันและปราบปรามการทุจริต  โดยมุ่งเน้นการป้องกันการทุจริตให้มีความเข้มแข็งและมีประสิทธิภาพ มีการบริหารงานที่โปร่งใสตามหลักธรรมาภิบาล ซึ่งเป็น 1 ใน 4 ยุทธศาสตร์สำคัญในการปฏิรูปกระทรวงสาธารณสุขตามยุทธศาสตร์ชาติระยะ 20 ปี (ด้านสาธารณสุข) โดยกำหนดเป็นตัวชี้วัดของกระทรวงสาธารณสุข เพื่อขับเคลื่อนยุทธศาสตร์ชาติฯ ระยะที่ 3 ไปสู่การปฏิบัติอย่างเป็นรูปธรรม ตลอดจนคุ้มครองจริยธรรมของส่วนราชการ สร้างจิตสำนึก ส่งเสริมค่านิยมความซื่อสัตย์สุจริต โดยน้อมนำหลักปรัชญาของเศรษฐกิจพอเพียงมาใช้ ลดความเสี่ยงในการทุจริต
  โดยมอบหมายให้ศูนย์ปฏิบัติการต่อต้านการทุจริต กระทรวงสาธารณสุข (ศปท.) แปลงแนวทางและมาตรการตามยุทธศาสตร์ชาติฯ ระยะที่ 3 ไปสู่การปฏิบัติ  กำหนดในแผนปฏิบัติราชการ 5 ปี และแผนปฏิบัติการประจำปี  โดยคำนึงถึงความสอดคล้องกับยุทธศาสตร์ชาติ ระยะ 20 ปี แผนแม่บทบูรณาการป้องกัน ปราบปรามการทุจริตและประพฤติมิชอบ ระยะ 20 ปี แผนพัฒนาเศรษฐกิจและสังคมแห่งชาติ ฉบับที่ 12  และยุทธศาสตร์ชาติ ระยะ 20 ปี (ด้านสาธารณสุข)    
 



ที่มา : http://www.thaigov.go.th/news/contents/details/3675