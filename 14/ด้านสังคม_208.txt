รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งช่วยเหลือเด็กหญิงวัย 8 ขวบ ครอบครัวยากจน อาศัยอยู่กับพ่อ ในห้างนาสภาพเก่าทรุดโทรม ไม่มีห้องน้ำ ไม่มีไฟฟ้า และน้ำประปาใช้ ที่ จ.กำแพงเพชร  







                                วันพฤหัสบดีที่ 11 พฤษภาคม 2560                              





    213  













   ปลัด พม. กำชับ จนท. เร่งช่วยเหลือเด็กหญิงวัย 8 ขวบ ครอบครัวยากจน อาศัยอยู่กับพ่อ ในห้างนาสภาพเก่าทรุดโทรม ไม่มีห้องน้ำ ไม่มีไฟฟ้า และน้ำประปาใช้ ที่ จ.กำแพงเพชร  
 

   ปลัด พม. กำชับ จนท. เร่งช่วยเหลือเด็กหญิงวัย 8 ขวบ ครอบครัวยากจน อาศัยอยู่กับพ่อ ในห้างนาสภาพเก่าทรุดโทรม ไม่มีห้องน้ำ ไม่มีไฟฟ้า และน้ำประปาใช้ ขาดแคลนอุปกรณ์การเรียน ที่ จ.กำแพงเพชร และครอบครัวผู้ด้อยโอกาสและประปัญหาทางสังคม ที่ จ.อุดรธานี  





วันนี้ (11 พ.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 627/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม 
 
     นายไมตรี กล่าวว่า จากกรณีเด็กหญิงวัย 8 ขวบ อาศัยอยู่เพียงลำพังกับพ่อวัย 48 ปี มีอาชีพรับจ้างทั่วไป ครอบครัวมีฐานะยากจน ทั้ง 2 ชีวิต อาศัยในห้างนาข้างป่าอ้อย สภาพเก่าทรุดโทรมใกล้ผุพัง ใช้แผ่นไวนิลและผ้าขนหนูทำผนัง ไม่มีห้องน้ำ ไม่มีไฟฟ้า และน้ำประปาใช้ อาศัยอยู่กันอย่างยากลำบาก อีกทั้ง ใกล้เวลาเปิดเทอม เด็กหญิงยังไม่มีอุปกรณ์การเรียน ไม่มีแม้แต่รองเท้าจะสวมใส่ ที่เมือง จังหวัดกำแพงเพชร นั้น ตนได้กำชับให้พัฒนาสังคมและความมั่นคงของมนุษย์จังหวัดกำแพงเพชร (พมจ.กำแพงเพชร) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือ ในเบื้องต้นตามภารกิจด้านเด็กของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงในระยะยาว การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพเสริมแก่ผู้เป็นพ่อ เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้ 
 
     นายไมตรี กล่าวเพิ่มเติมว่า สำหรับกรณีพบชายวัย 57 ปี ป่วยเป็นโรคต้อเนื้อ ดวงตาเริ่มมอง ไม่เห็น ต้องรับภาระเลี้ยงดูภรรยาที่ป่วยมีอาการทางประสาท ลูก 3 คน และหลานชายวัย 8 ขวบ ที่ป่วยเป็นโรค ทางสมอง มีพัฒนาการช้า ต้องอาศัยอยู่กันอย่างยากลำบากในบ้านสภาพเก่าใกล้ผุพัง เนื่องจากครอบครัวมีฐานะยากจน ที่อำเภอบ้านดุง จังหวัดอุดรธานี นั้น ตนได้กำชับให้พัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) และหน่วยงาน ที่เกี่ยวข้อง ในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวและให้การช่วยเหลือในเบื้องต้นตามภารกิจของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างต่อเนื่อง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้



ที่มา : http://www.thaigov.go.th/news/contents/details/3683