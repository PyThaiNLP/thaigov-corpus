รัฐบาลไทย-ข่าวทำเนียบรัฐบาล-พม. เร่งช่วยเหลือเยียวยาจิตใจครอบครัวของเด็กหญิงวัย 4 ขวบ พลัดตกท่อบำบัดน้ำเสีย ของบ้านเอื้ออาทรเศรษฐกิจ 2 จังหวัดสมุทรสาคร







                                วันอังคารที่ 16 พฤษภาคม 2560                              





    161  













   พม. เร่งช่วยเหลือเยียวยาจิตใจครอบครัวของเด็กหญิงวัย 4 ขวบ พลัดตกท่อบำบัดน้ำเสีย ของบ้านเอื้ออาทรเศรษฐกิจ 2 จังหวัดสมุทรสาคร
 

   พม. เร่งช่วยเหลือเยียวยาจิตใจครอบครัวของเด็กหญิงวัย 4 ขวบ พลัดตกท่อบำบัดน้ำเสีย ของบ้านเอื้ออาทรเศรษฐกิจ 2 จังหวัดสมุทรสาคร 





เมื่อวันที่ 13 พ.ค. 60 เวลา 13.00 น. นายณรงค์ คงคำ ผู้ตรวจราชการกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงฯ ชี้แจงกรณีเมื่อวันที่ 10 พฤษภาคม 2560 มีเด็กหญิง อายุ 4 ปี พลัดตกลงไปในท่อบำบัดน้ำเสีย (น้ำทิ้ง) ของโครงการบ้านเอื้ออาทรเศรษฐกิจ 2 จังหวัดสมุทรสาคร และได้จมน้ำเสียชีวิต ว่า โครงการดังกล่าวเป็นอาคารชุด 5 ชั้น จำนวน 12 อาคาร 524 หน่วย ได้รับการจดทะเบียนเป็นนิติบุคคลอาคารชุดบ้านเอื้ออาทรเศรษฐกิจ 2 เมื่อวันที่ 5 ตุลาคม 2554 ซึ่งการเคหะแห่งชาติ (กคช.) ได้มอบโอนให้นิติบุคคลฯ เป็นผู้บริหารจัดการดูแลโครงการมาอย่างต่อเนื่องจนถึงปัจจุบัน 
 
    นายณรงค์ กล่าวต่อไปว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และคณะผู้บริหารกระทรวงการพัฒนาสังคมฯ ขอแสดงความเสียใจต่อเหตุการณ์ดังกล่าว และได้มอบหมายให้บุคลากรในหน่วยงานสังกัดกระทรวงการพัฒนาสังคมฯ ในพื้นที่จังหวัดสมุทรสาคร ประกอบด้วย พัฒนาสังคมและความมั่นคงของมนุษย์จังหวัดสมุทรสาคร เจ้าหน้าที่บ้านพักเด็กและครอบครัวจังหวัดสมุทรสาคร ผู้อำนวยการฝ่ายบริหารงานชุมชน 4 การเคหะแห่งชาติ และเจ้าหน้าที่หน่วยงานที่เกี่ยวข้อง เร่งลงพื้นที่เยี่ยมครอบครัวผู้เสียชีวิตเพื่อเยียวยาสภาพจิตใจอย่างใกล้ชิด พร้อมทั้ง มอบเงินสงเคราะห์ครอบครัวจำนวนหนึ่ง เพื่อเป็นการช่วยเหลือในเบื้องต้น 
 
    "อย่างไรก็ตาม กระทรวงการพัฒนาสังคมฯ โดย กคช. ได้ประสานให้นิติบุคคลอาคารชุดบ้านเอื้ออาทรเศรษฐกิจ 2 เร่งดำเนินการในส่วนที่เกี่ยวข้องต่อไป โดยฝ่ายปรับปรุงและบำรุงรักษาชุมชนได้ให้คำปรึกษาด้านเทคนิค การบำรุงรักษาการดูแลสาธารณูปการ ให้มีความพร้อมในการใช้งาน และปลอดภัยสำหรับผู้อยู่อาศัย เพื่อเป็นการป้องกันไม่ให้เกิดเหตุซ้ำอีก นอกจากนี้ ยังได้สั่งการให้สำนักงานเคหะชุมชนทั่วประเทศ ให้กำชับให้นิติบุคคลทุกโครงการ ตรวจสอบสาธารณูปโภคและสาธารณูปการในโครงการให้พร้อมใช้งาน เพื่อเป็นการป้องกันไม่ให้เกิดเหตุการณ์ในลักษณะดังกล่าวขึ้นอีก” นายณรงค์ กล่าวในตอนท้าย



ที่มา : http://www.thaigov.go.th/news/contents/details/3750