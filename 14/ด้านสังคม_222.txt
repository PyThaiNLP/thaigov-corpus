รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งเยียวยาจิตใจ 2 พี่น้อง ที่แม่ถูกพ่อยิงเสียชีวิตต่อหน้า ที่ จ.นนทบุรี พร้อมเร่งช่วยเหลือเด็กชายวัย 11 ขวบ รับจ้างทำงานหารายได้เลี้ยงดูตัวเอง ที่ จ.ลำปาง







                                วันอังคารที่ 16 พฤษภาคม 2560                              





    194  













   รมว. พม. กำชับ จนท. เร่งเยียวยาจิตใจ 2 พี่น้อง ที่แม่ถูกพ่อยิงเสียชีวิตต่อหน้า ที่ จ.นนทบุรี พร้อมเร่งช่วยเหลือเด็กชายวัย 11 ขวบ รับจ้างทำงานหารายได้เลี้ยงดูตัวเอง ที่ จ.ลำปาง
 

   รมว. พม. กำชับ จนท. เร่งเยียวยาจิตใจ 2 พี่น้อง วัย 5 ขวบ และ 6 ขวบ ที่แม่ถูกพ่อยิงเสียชีวิตต่อหน้า ที่ จ.นนทบุรี พร้อมช่วยเหลือเด็กชายวัย 11 ขวบ กำพร้าพ่อแม่เสียชีวิต ใช้ชีวิตลำพังในบ้านสภาพเก่าทรุดโทรม รับจ้างทำงานหารายได้เลี้ยงดูตัวเอง ที่ จ.ลำปาง 





วันนี้ (16 พ.ค. 60) เวลา 07.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 629/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
 
     พลตำรวจเอก อดุลย์ กล่าวว่า จากกรณีชายวัย 35 ปี ก่อเหตุใช้อาวุธปืนยิงภรรยาวัย 34 ปี เสียชีวิต ต่อหน้าลูกชายวัย 6 ขวบ และลูกสาววัย 5 ขวบ สร้างความตื่นตกใจให้กับเด็กทั้ง 2 คน เป็นอย่างมาก จนต้องวิ่งหนีไปขอ ความช่วยเหลือจากญาติที่อยู่บ้านใกล้เคียงกัน ที่อำเภอเมือง จังหวัดนนทบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดนนทบุรี (พมจ.นนทบุรี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมเร่งเยียวยาฟื้นฟูสภาพจิตใจเด็กทั้ง 2 คนโดยด่วน ให้สามารถกลับมาใช้ชีวิตในสังคมได้อย่างปกติสุข พร้อมติดตามหาญาติเพื่อรับไปดูแล ซึ่งขณะนี้ หน่วยงาน ที่เกี่ยวข้องในพื้นที่สังกัดกระทรวงการพัฒนาสังคมฯ ได้ลงพื้นที่เยี่ยมบ้านแล้ว พร้อมเร่งเยียวยาฟื้นฟูสภาพจิตใจเด็กทั้ง 2 คน พร้อมร่วมกันหารือแนวทางการช่วยเหลือและเยียวยาฟื้นฟูจิตใจในระยะยาวต่อไป ทั้งนี้ สำหรับกรณีดังกล่าว ถือเป็นปัญหาความรุนแรงในครอบครัวที่รุนแรง จึงขอฝากให้ทุกครอบครัวในสังคม หากเกิดปัญหาความไม่เข้าใจกัน ควรหาทางออกด้วยการพูดคุย ปรับความเข้าใจ สร้างสัมพันธภาพอันดี และไม่ใช้ความรุนแรงในการตัดสินปัญหา
 
     พลตำรวจเอก อดุลย์ กล่าวเพิ่มเติมว่า สำหรับกรณีเด็กชายวัย 11 ขวบ นักเรียนชั้น ป.6 โรงเรียนแห่งหนึ่ง ในจังหวัดลำปาง เป็นเด็กเรียนดีมาก กำพร้าพ่อแม่เสียชีวิต ต้องใช้ชีวิตเพียงลำพังในบ้านสภาพเก่าทรุดโทรม ต้องรับจ้างทำงานทุกอย่าง เพื่อหาเงินใช้ประทังชีวิต และซื้ออุปกรณ์การเรียน บางครั้งไปรับจ้างทำงานหนักจนเกิดอาการล้มป่วย ทำให้ต้องขาดเรียนหลายครั้ง ที่อำเภอเมือง จังหวัดลำปาง นั้น ตนขอชื่นชมในความขยันหมั่นเพียร ตั้งใจศึกษาเล่าเรียน มีมุมานะ อดทน ถึงแม้จะมีอุปสรรคในการดำเนินชีวิตแต่ไม่ย่อท้อ น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดลำปาง (พมจ.ลำปาง) และหน่วยงานที่เกี่ยวข้อง ในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กชายในระยะยาว พร้อมติดตามหาญาติเพื่อรับเด็กชายไปดูแลต่อไป



ที่มา : http://www.thaigov.go.th/news/contents/details/3756