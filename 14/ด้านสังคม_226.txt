รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือเด็กหญิงวัย 6 ขวบ มีภาวะไตวายเฉียบพลัน และป่วยเป็นโรคลำไส้ ต้องเจาะหน้าท้องเพื่อใช้ในการขับถ่ายของเสีย ที่ จ.ระยอง







                                วันพุธที่ 17 พฤษภาคม 2560                              





    239  













   รมว. พม. กำชับ จนท. เร่งช่วยเหลือเด็กหญิงวัย 6 ขวบ มีภาวะไตวายเฉียบพลัน และป่วยเป็นโรคลำไส้ ต้องเจาะหน้าท้องเพื่อใช้ในการขับถ่ายของเสีย ที่ จ.ระยอง
 

   รมว. พม. กำชับ จนท. เร่งช่วยเหลือเด็กหญิงวัย 6 ขวบ มีภาวะไตวายเฉียบพลัน และป่วยเป็นโรคลำไส้ไม่มีระบบย่อยและระบบดูดซึม ต้องเจาะหน้าท้องเพื่อใช้ในการขับถ่ายของเสีย ที่ จ.ระยอง 





วันนี้ (17 พ.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) 
ครั้งที่ 630/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
 
     พลตำรวจเอก อดุลย์ กล่าวว่า จากกรณีเด็กหญิงวัย 6 ขวบ ร่างกายผอมซูบ มีน้ำหนักตัวเพียง 10 กิโลกรัม ป่วยเป็นโรคลำไส้ไม่มีระบบย่อยและระบบดูดซึม อาหารและน้ำย่อยจะไหลออกมาตลอดเวลา ต้องเจาะหน้าท้อง นำปลายลำไส้ออกมา เพื่อใช้ในการขับถ่ายของเสีย อีกทั้งยังเป็นภาวะไตวายเฉียบพลัน ด้านผู้เป็นแม่ต้องอยู่ดูแล อย่างใกล้ชิด อีกทั้งต้องเลี้ยงดูลูกคนเล็กที่เพิ่งคลอดวัย 4 เดือน มีเพียงผู้เป็นสามีที่ต้องทำงานหาเลี้ยงครอบครัว เพียงคนเดียว รายได้ไม่เพียงพอค่ารักษาพยาบาลและค่าใช้จ่ายในครอบครัว ที่อำเภอเมือง จังหวัดระยอง และกรณี พบเด็กหญิง 2 พี่น้อง วัย 5 ขวบ และ 2 ขวบ ป่วยเป็นโรคผิวหนังดักแด้ ตั้งแต่กำเนิด อาศัยอยู่กับยายและตาที่ป่วย เป็นโรคไตวาย และแม่ที่มีอาการป่วยทางสมอง ทั้ง 5 ชีวิต อาศัยในห้องแถวสภาพคับแคบ อาศัยเพียงเบี้ยยังชีพ คนพิการใช้ประทังชีวิตไปวันๆ ที่อำเภอหนองหาน จังหวัดอุดรธานี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ระยอง และ พมจ.อุดรธานี และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือ ในเบื้องต้นตามภารกิจด้านเด็กของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น อีกทั้ง ประสาน ความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างต่อเนื่อง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพแก่ครอบครัวของเด็กหญิง เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้ พร้อมร่วมกันหารือแนวทางการช่วยเหลือในระยะยาวต่อไป
 
     พลตำรวจเอก อดุลย์ กล่าวเพิ่มเติมว่า สำหรับกรณีชายชราวัย 73 ปี อาศัยอยู่เพียงลำพัง ป่วยเป็นโรคกระดูกทับเส้น ความดันสูง สภาพร่างกายซูบผอม ขาทั้ง 2 ข้างลีบเล็ก และหัวเข่าโตผิดรูป เดินไม่สะดวก อาศัยเบี้ยยังชีพผู้สูงอายุเดือนละ 700 บาท ใช้ประทังชีวิตไปวันๆ และกำลังจะถูกให้ย้ายออกจากบ้านพักอาศัย เนื่องจากเจ้าของบ้าน ที่ชายชรามาขออาศัยชั่วคราว จะพาครอบครัวย้ายเข้ามาอยู่ ด้านเจ้าตัวเปิดเผยว่าอยากประกอบอาชีพขายลอตเตอรี่ เพื่อหารายได้เลี้ยงดูตัวเอง แต่ไม่มีโอกาสและเงินทุน ที่ย่านบางแค กรุงเทพฯ ตนได้กำชับให้หน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ กรมกิจการผู้สูงอายุ (ผส.) เร่งลงพื้นที่เยี่ยมบ้าน เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุของกระทรวงการพัฒนาสังคมฯ ซึ่งขณะนี้ หน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ได้ลงพื้นที่เยี่ยมบ้านแล้ว พร้อมให้การช่วยเหลือในเบื้องต้น มอบสิ่งของเครื่องใช้ที่จำเป็น และรับตัว ชายชราเข้าไปอยู่ในความดูแลคุ้มครองของสถานสงเคราะห์คนชราบ้านบางแค เพื่อจะได้สะดวกต่อการรักษาอาการป่วยและ ความเป็นอยู่ในระยะยาวต่อไป



ที่มา : http://www.thaigov.go.th/news/contents/details/3802