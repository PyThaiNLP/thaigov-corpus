รัฐบาลไทย-ข่าวทำเนียบรัฐบาล-ปลัด พม. กำชับ จนท. ช่วยเหลือหญิงวัย 48 ปี ต้องถูกตัดขาทิ้งจากอุบัติเหตุรถชน ที่ จ.สุราษฎร์ธานี พร้อมช่วยเหลือครอบครัวชายวัย 40 ปี ป่วยเป็นโรคมะเร็งในช่องปาก  ที่ จ.อุบลราชธานี







                                วันพฤหัสบดีที่ 18 พฤษภาคม 2560                              





    108  













   ปลัด พม. กำชับ จนท. ช่วยเหลือหญิงวัย 48 ปี ต้องถูกตัดขาทิ้งจากอุบัติเหตุรถชน ที่ จ.สุราษฎร์ธานี พร้อมช่วยเหลือครอบครัวชายวัย 40 ปี ป่วยเป็นโรคมะเร็งในช่องปาก  ที่ จ.อุบลราชธานี
 

   ปลัด พม. กำชับ จนท. ช่วยเหลือหญิงวัย 48 ปี ต้องถูกตัดขาทิ้งจากอุบัติเหตุรถชน ที่ จ.สุราษฎร์ธานี พร้อมช่วยเหลือครอบครัวชายวัย 40 ปี ป่วยเป็นโรคมะเร็งในช่องปาก จนใบหน้าซีกขวาบวมโต ไม่มีค่ารักษาพยาบาล ที่ จ.อุบลราชธานี 





วันนี้ (18 พ.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธาน การประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 631/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
 
    นายไมตรี กล่าวว่า จากกรณีหญิงวัย 48 ปี ที่ประสบอุบัติเหตุถูกรถชนจนบาดเจ็บสาหัส ทำให้ตับแตก กระดูกขาขวาแตกละเอียด จนต้องตัดขาทิ้ง ไม่สามารถเดินได้ และไม่สามารถออกไปประกอบอาชีพได้ จึงไม่มีเงินมาเป็นค่าใช้จ่ายในการรักษาพยาบาลตนเอง อีกทั้งต้องอาศัยอยู่ในกระต๊อบสภาพทรุดโทรมมากของคนอื่น ที่อำเภอเกาะพะงัน จังหวัดสุราษฎร์ธานี นั้น ตนได้กำชับให้พัฒนาสังคมและความมั่นคงของมนุษย์จังหวัดสุราษฎร์ธานี (พมจ.สุราษฎร์ธานี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของหญิงคนดังกล่าว พร้อมให้การช่วยเหลือในเบื้องต้นตามภารกิจด้านคนพิการของกระทรวงการพัฒนาสังคมฯ และมอบสิ่งของเครื่องใช้ที่จำเป็น นอกจากนี้ ให้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของหญิงดังกล่าวอย่างใกล้ชิดในระยะยาว การปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ และเหมาะสมสำหรับการใช้ชีวิตประจำวันต่อไป อีกทั้งให้คำแนะนำปรึกษาในเรื่องการส่งเสริมอาชีพและทุนประกอบอาชีพสำหรับคนพิการจากกองทุนส่งเสริมและพัฒนาคุณภาพชีวิตคนพิการของกรมส่งเสริมและพัฒนาคุณภาพชีวิตคนพิการ (พก.) เพื่อสร้างรายได้ที่เพียงพอ และมั่นคงในระยะยาว
 
     นายไมตรี กล่าวเพิ่มเติมว่า สำหรับกรณีชายอายุ 40 ปี ป่วยเป็นโรคมะเร็งในช่องปาก ทำให้ใบหน้าซีกขวาบวมเป็นก้อนเนื้อขนาดใหญ่มาก บางครั้งมีเลือดไหลออกจำนวนมาก จนสร้างความเจ็บปวดทุกข์ทรมานอย่างมาก โดยอาศัยอยู่กับภรรยาที่ทำหน้าที่เป็นเสาหลักในการทำงานหาเลี้ยงครอบครัว รวมทั้งลูกสาวที่กำลังเรียนอยู่ชั้น ป.6 ครอบครัวมีฐานะยากจน จึงไม่มีเงินสำหรับค่ารักษาพยาบาล ที่อำเภอพิบูลมังสาหาร จังหวัดอุบลราชธานี นั้น ตนได้กำชับให้พัฒนาสังคมและความมั่นคงของมนุษย์จังหวัดอุบลราชธานี (พมจ.อุบลราชธานี) และหน่วยงาน ที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็นและอุปกรณ์การเรียน นอกจากนี้ ให้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลชายดังกล่าวอย่างใกล้ชิดในระยะยาว และเรื่องการศึกษาอย่างต่อเนื่องของลูกสาวต่อไป



ที่มา : http://www.thaigov.go.th/news/contents/details/3816