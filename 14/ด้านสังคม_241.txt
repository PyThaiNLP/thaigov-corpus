รัฐบาลไทย-ข่าวทำเนียบรัฐบาล-ปลัดสธ.เข้าใจ ห่วงใยแพทย์และบุคลากรทำงานหนัก วางแนวทางแก้ไขเบื้องต้น 4 ข้อ 







                                วันอาทิตย์ที่ 21 พฤษภาคม 2560                              





    288  













   ปลัดสธ.เข้าใจ ห่วงใยแพทย์และบุคลากรทำงานหนัก วางแนวทางแก้ไขเบื้องต้น 4 ข้อ 
 

   ปลัดกระทรวงสาธารณสุข เข้าใจ ห่วงใยแพทย์และบุคลากรอื่นๆที่ทำงานหนักภายใต้ทรัพยากรอันจำกัด วางแนวทางแก้ไขเบื้องต้น 4 ข้อ  พร้อมเร่งผลิตเติมในระบบให้เพียงพอกับภาระงานที่เพิ่มมากขึ้น 





ปลัดกระทรวงสาธารณสุข เข้าใจ ห่วงใยแพทย์และบุคลากรอื่นๆที่ทำงานหนักภายใต้ทรัพยากรอันจำกัด วางแนวทางแก้ไขเบื้องต้น 4 ข้อ  พร้อมเร่งผลิตเติมในระบบให้เพียงพอกับภาระงานที่เพิ่มมากขึ้น
          นายแพทย์โสภณ เมฆธน ปลัดกระทรวงสาธารณสุข ให้สัมภาษณ์เกี่ยวกับปัญหาความขาดแคลนแพทย์ของประเทศไทยว่า เป็นห่วง เห็นใจ และเข้าใจถึงความยากลำบากในการทำงานของแพทย์ และบุคลากรสาธารณสุข ทุกคน ที่พยายามทำงานเพื่อประชาชนให้ดีที่สุดภายใต้ทรัพยากรของประเทศที่มีอยู่อย่างจำกัด  รัฐมนตรีว่าการกระทรวงสาธารณสุขและผู้บริหารทุกคน ได้เร่งแก้ปัญหา ทั้งการปฎิรูประบบบริการ แผนพัฒนากำลังคน เชื่อมั่นว่าระบบสุขภาพของประเทศจะดีขึ้น มีความสมดุลระหว่างผู้ให้บริการกับผู้รับบริการ
          เบื้องต้นได้วางแนวทางการแก้ปัญหาในอนาคต 4 ข้อดังนี้ 1. มอบผู้ตรวจราชการ นายแพทย์สาธารณสุขจังหวัด ผู้อำนวยการโรงพยาบาลร่วมหารือจัดเวลาทำงานให้เหมาะสมตามสภาพของโรงพยาบาล และจำนวนผู้ป่วยหรือปริมาณงาน 2.ให้ผู้อำนวยการโรงพยาบาลและผู้บริหารศูนย์แพทย์ศาสตร์ศึกษา ดูแลให้คำปรึกษาน้องๆแพทย์จบใหม่ อย่าให้รู้สึกโดดเดี่ยว ช่วยให้คำแนะนำเมื่อมีปัญหา รวมทั้งร่วมแก้ปัญหา 3.เร่งรัดจัดทำระเบียบช่วยเหลือเบื้องต้นกับบุคลากรที่ได้รับผลกระทบจากการให้บริการและเสนอให้มีระเบียบเยียวยาช่วยเหลือ 4.พัฒนาระบบฉุกเฉินให้มีแพทย์สาขาเวชศาสตร์ฉุกเฉินดูแลในห้องฉุกเฉิน
          “ปัญหาการขาดแคลนแพทย์มีมานาน และมีความพยายามที่จะแก้ไขปัญหามาโดยตลอด ซึ่งเมื่อ 20ปีก่อน สัดส่วนแพทย์ 1 คนต้องดูแลประชากร ถึง 5000 คน  แต่ในส่วนของกระทรวงสาธารณสุขที่เป็นหน่วยงานในการดูแลประชาชน ในบางพื้นที่ต้องดูแลถึง1:30000 คนจึงต้องเร่งผลิตแพทย์เพิ่ม เกิดเป็นโครงการผลิตแพทย์เพิ่มเพื่อชาวชนบท โดยตลอด23ปีของโครงการฯ ช่วยเพิ่มการผลิตแพทย์เข้าสู่ระบบได้มากถึง 7000 คน และยังคงปฏิบัติหน้าที่ในโรงพยาบาลชุมชน กระทรวงสาธารณสุข ทำให้ปัจจุบันสัดส่วนแพทย์ต่อประชากรในภาพรวมดีขึ้นเป็น 1 ต่อ 1,900 คน และบางพื้นที่อาจ 1:10,000 ซึ่งยังไม่เพียงพอตามภาระงานและจำนวนประชากรที่เพิ่มมากขึ้นรวมทั้งการเข้าสู่สังคมผู้สูงอายุและประชาชนเข้าถึงระบบบริการได้มากขึ้นตามระบบหลักประกันสุขภาพถ้วนหน้า  ล่าสุดได้เพิ่มการผลิตแพทย์ โดยในโครงการผลิตแพทย์เพิ่มเพื่อชาวชนบท เพิ่มจากปีละ 3,000 เป็นปีละ 3200 คน  คาดว่าใน 10 ปีข้างหน้าจะมีแพทย์ต่อประชากร 1 ต่อ 1250 คน” นายแพทย์โสภณ  กล่าว
        อย่างไรก็ตาม นอกจากจะเพิ่มจำนวนแพทย์แล้ว ช่วยให้สัดส่วนต่อประชากรดีขึ้นมาก สิ่งที่ต้องตระหนักและให้ความสำคัญคือมาตรฐานการรักษา ตอบสนองความต้องการของสังคมด้านคุณภาพการรักษา ซึ่งสร้างความกดดันต่อระบบสาธารณสุข ต่อแพทย์ และวิชาชีพอื่นๆ ที่ปฏิบัติงานในโรงพยาบาลชุมชนอย่างมาก โดยเฉพาะอย่างยิ่งแพทย์จบใหม่ ซึ่งกระทรวงสาธารณสุข ได้ร่วมมือกับแพทยสภาดูแลแพทย์กลุ่มนี้เป็นพิเศษ กำหนดให้มีหลักสูตร "แพทย์เพิ่มพูนทักษะ" เพื่อให้แพทย์จบใหม่ทุกคนในประเทศไทย ผ่านหลักสูตรนี้เป็นระยะเวลา 1 ปี  ภายใต้การกำกับดูแลอย่างใกล้ชิดของแพทย์พี่เลี้ยงและอาจารย์แพทย์ ทั้งนี้เพื่อประโยชน์แก่ตัวแพทย์เอง รวมถึงผู้ป่วยด้วย
         นอกจากนี้ยังมีคณะกรรมการเพื่อตรวจประเมินสถาบันและโรงพยาบาลที่ฝึกอบรมแพทย์กลุ่มนี้อย่างใกล้ชิดทั้งในระดับเขตสุขภาพ และในระดับโรงพยาบาลที่มีองค์กรแพทย์ ซึ่งประกอบไปด้วยแพทย์และทันตแพทย์ทั้งโรงพยาบาล ร่วมกันดูแลแพทย์กลุ่มนี้อย่างใกล้ชิด  ทั้งนี้เพื่อให้แพทย์จบใหม่ทุกคนมีทักษะ ประสบการการณ์ ให้บริการประชาชนด้วยความมั่นใจและจะร่วมหารือแพทยสภา ราชวิทยาลัย และคณะแพทย์เพื่อหาทางออกในเรื่องนี้ที่เหมาะสมต่อไป         



ที่มา : http://www.thaigov.go.th/news/contents/details/3884