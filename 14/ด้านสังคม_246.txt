รัฐบาลไทย-ข่าวทำเนียบรัฐบาล-รมว.พม. ลงพื้นที่ติดตามความก้าวหน้าการดำเนินการก่อสร้างอาคารที่พักอาศัยแปลง G ของโครงการฟื้นฟูเมืองชุมชนดินแดง เน้นความปลอดภัยไม่ส่งผลกระทบสิ่งแวดล้อม







                                วันจันทร์ที่ 22 พฤษภาคม 2560                              





    214  













   รมว.พม. ลงพื้นที่ติดตามความก้าวหน้าการดำเนินการก่อสร้างอาคารที่พักอาศัยแปลง G ของโครงการฟื้นฟูเมืองชุมชนดินแดง เน้นความปลอดภัยไม่ส่งผลกระทบสิ่งแวดล้อม
 

   รมว.พม. ลงพื้นที่ติดตามความก้าวหน้าการดำเนินการก่อสร้างอาคารที่พักอาศัยแปลง G ของโครงการฟื้นฟูเมืองชุมชนดินแดง พบว่าก่อสร้างได้เร็วกว่าแผน เน้นความปลอดภัยไม่ส่งผลกระทบสิ่งแวดล้อม ต่อชุมชนใกล้เคียง คาดว่าย้ายเข้าอยู่ได้มิถุนายน 2561 





วันนี้ (22 พ.ค. 60) เวลา 10.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวงการพัฒนาสังคมฯ ลงพื้นที่ตรวจเยี่ยมโครงการฟื้นฟูเมืองชุมชนดินแดง เพื่อติดตามความก้าวหน้าการดำเนินการก่อสร้างอาคารที่พักอาศัยแปลง G โดยมี ดร.ธัชพล กาญจนกูล ผู้ว่าการการเคหะแห่งชาติ พร้อมด้วยคณะผู้บริหารการเคหะแห่งชาติ และชาวชุมชนดินแดง ให้การต้อนรับ ณ สถานที่ก่อสร้างอาคารที่พักอาศัยแปลง G บริเวณหัวมุมถนนวิภาวดีรังสิต ตัดถนนอโศก-ดินแดง กรุงเทพฯ นอกจากนี้ ยังได้เป็นประธานพิธีเปิดป้ายมัสยิดมูฮายีรีน ซึ่งตั้งอยู่บริเวณใกล้เคียงกับสถานที่ก่อสร้างโครงการดังกล่าว
 
    พลตำรวจเอก อดุลย์ กล่าวว่า สำหรับโครงการฟื้นฟูเมืองชุมชนดินแดง ขณะนี้ดำเนินการก่อสร้างอาคารที่พักอาศัยแปลง G ได้ร้อยละ 12.30 โดยตามแผนงานได้กำหนดไว้ร้อยละ 9.82 นับว่าสามารถทำได้เร็วกว่าแผนร้อยละ 2.48 (ข้อมูล ณ วันที่ 14 พฤษภาคม 2560) ซึ่งกระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) ได้คำนึงถึงความปลอดภัยในการก่อสร้างทุกขั้นตอน ไม่ให้ส่งผลกระทบต่อสิ่งแวดล้อมบริเวณชุมชนใกล้เคียง จึงได้กำชับให้บริษัทอิตาเลียนไทย ดีเวล๊อปเมนต์ จำกัด (มหาชน) ซึ่งเป็นผู้ดำเนินการก่อสร้าง ดำเนินการติดตั้งผนังกันเสียงด้านที่ติดกับชุมชน รวมทั้ง ได้มีการติดตั้งเครื่องวัดเสียงและตรวจวัดฝุ่นละอองในอากาศ ตามมาตรการการวิเคราะห์ผลกระทบสิ่งแวดล้อม (EIA) ซึ่งที่ผ่านมาไม่มีปัญหาอุปสรรคหรืออุบัติเหตุใดๆ เกิดขึ้นในพื้นที่ก่อสร้างหรือบริเวณชุมชนใกล้เคียง ทั้งนี้ อาคารที่พักอาศัยแปลง G เป็นโครงการฟื้นฟูเมืองชุมชนดินแดง ระยะที่ 1 ตั้งอยู่บริเวณหัวมุม ถนนวิภาวดีรังสิตตัดกับถนนอโศก - ดินแดง เขตดินแดง กรุงเทพฯ จัดสร้างเป็นอาคารทันสมัยสูง 28 ชั้น จำนวน 334 หน่วย ขนาดห้องพัก 33 ตารางเมตร เพื่อรองรับผู้อยู่อาศัยเดิมแฟลต 18 - 22 จำนวน 280 หน่วย โดยใช้ระยะเวลาในการก่อสร้าง 540 วัน หรือ 18 เดือน คาดว่าจะย้ายผู้อยู่อาศัยเดิมเข้าอยู่อาคารแปลง G ประมาณเดือนมิถุนายน 2561
 
     พลตำรวจเอก อดุลย์ กล่าวต่อไปว่า อย่างไรก็ตาม กระทรวงการพัฒนาสังคมฯ โดย กคช. ได้เร่งดำเนินโครงการฟื้นฟูเมืองชุมชนดินแดง ระยะที่ 2, 3 และ 4 โดยจะจัดสร้างเป็นอาคารชุดพักอาศัยเพื่อรองรับผู้อยู่อาศัยเดิม แปลง A, D1 และ C รวมจำนวนทั้งสิ้น 6,212 หน่วย ซึ่งขณะนี้อยู่ระหว่างการจัดหาผู้รับจ้าง เพื่อจัดทำรายงานการวิเคราะห์ผลกระทบสิ่งแวดล้อม (EIA) สำหรับการพัฒนาออกแบบ (Detail Design) ได้ผู้รับจ้างของอาคารแปลง D1 แล้ว คือ บริษัท อาคิเท็ค แกลลอรี่ จำกัด ส่วนอาคารพักอาศัยแปลง A และ C อยู่ระหว่างจัดหาผู้รับจ้าง คาดว่าจะสามารถนำเสนอเข้าสู่การพิจารณาของคณะรัฐมนตรีทั้ง 3 ระยะภายในเดือนกันยายน 2560 นอกจากนี้ การดำเนินโครงการฟื้นฟูเมืองชุมชนดินแดงระยะที่ 3 และ 4 เพื่อรองรับผู้อยู่อาศัยใหม่ จำนวน 13,746 หน่วย ซึ่ง กคช. กำลังศึกษาความเป็นไปได้ในการร่วมลงทุนกับภาคเอกชน ภายใต้พระราชบัญญัติการให้เอกชนร่วมลงทุนในกิจการของรัฐ พ.ศ.2556 ทั้งนี้ ในการดำเนินงานทุกขั้นตอน กคช.ได้ประสานการดำเนินงานกับหน่วยงานที่เกี่ยวข้องอย่างใกล้ชิดมาอย่างต่อเนื่อง อาทิ กรมโยธาธิการและผังเมือง กรุงเทพมหานคร เป็นต้น
 
    พลตำรวจเอก อดุลย์ กล่าวต่ออีกว่า กระทรวงการพัฒนาสังคมฯ โดย กคช. ยังให้ความสำคัญกับงานด้านสังคมและการสร้างกระบวนการมีส่วนร่วมกับผู้อยู่อาศัยในชุมชนดินแดง โดยในปีงบประมาณ 2560 นับตั้งแต่เดือนตุลาคม 2559 ถึงปัจจุบัน จัดให้มีการประชุมคณะกรรมการการมีส่วนร่วมการดำเนินงานโครงการฟื้นฟูชุมชนดินแดงแล้ว 5 ครั้ง ซึ่งการประชุมครั้งล่าสุด เมื่อวันที่ 15 พฤษภาคม 2560 ได้มีการพิจารณา (ร่าง) ระเบียบการอยู่อาศัยในโครงการฟื้นฟูเมืองชุมชนดินแดง รวมถึง (ร่าง) หลักเกณฑ์การได้สิทธิครอบครัวขยายโครงการฟื้นฟูเมืองชุมชนดินแดง และ (ร่าง) หลักเกณฑ์การพิจารณาสิทธิแผงร้านค้า โดยผู้แทนผู้อยู่อาศัยชุมชนดินแดง 1 และ 2 ได้ร่วมกันพิจารณาปรับปรุงแก้ไขให้ (ร่าง) ดังกล่าวครบถ้วนสมบูรณ์ สามารถใช้ได้จริงกับโครงการฟื้นฟูเมืองชุมชนดินแดงที่กำลังจะเกิดขึ้น ซึ่งการดำเนินโครงการฟื้นฟูเมืองชุมชนดินแดงนั้น ผู้อยู่อาศัยในชุมชนมีส่วนร่วมในการขับเคลื่อนโครงการทุกขั้นตอนอย่างเข้มแข็ง และมีความเข้าใจในการจัดทำโครงการเป็นอย่างดี
 
     "นอกจากนี้ ยังได้จัดกิจกรรมต่างๆ เพื่อเพิ่มพูนความรู้และประสบการณ์ในด้านการพัฒนาชุมชนให้กับผู้อยู่อาศัยในชุมชน เช่น โครงการอบรมพัฒนาศักยภาพผู้นำชุมชน โครงการอบรมการบริหารจัดการสิ่งแวดล้อมในชุมชน โครงการแข่งขันฟุตซอลเยาวชนและประชาชนทั่วไป เป็นต้น ซึ่งกิจกรรมต่างๆ ที่ กคช.จัดขึ้น เกิดจากความคิดเห็นและการเสนอแนะของผู้อยู่อาศัยในชุมชนเป็นหลัก เนื่องจากผู้อยู่อาศัยในชุมชนจะตระหนักดีว่าชุมชนของตนควรพัฒนาไปในทิศทางใด เพื่อนำไปสู่การเป็นชุมชนเข้มแข็งและยั่งยืน โดยมี กคช. ทำหน้าที่เป็นพี่เลี้ยงและให้การสนับสนุน อย่างไรก็ตาม รัฐบาลโดยกระทรวงการพัฒนาสังคมฯมีความมุ่งมั่นที่จะเร่งดำเนินโครงการฟื้นฟูเมืองชุมชนดินแดงให้เป็นรูปธรรม เพื่อให้ผู้พักอาศัยได้มีที่อยู่อาศัยที่มั่นคง ปลอดภัยมีสภาพแวดล้อมที่ดี และมีคุณภาพชีวิตที่ดีขึ้นต่อไป”พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/3916