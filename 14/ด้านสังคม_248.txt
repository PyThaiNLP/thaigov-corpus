รัฐบาลไทย-ข่าวทำเนียบรัฐบาล-​รมว.สธ. ร่วมประชุมสมัชชาอนามัยโลกสมัยที่ 70 ณ สมาพันธรัฐสวิส 







                                วันอังคารที่ 23 พฤษภาคม 2560                              





    337  













   ​รมว.สธ. ร่วมประชุมสมัชชาอนามัยโลกสมัยที่ 70 ณ สมาพันธรัฐสวิส 
 

   รัฐมนตรีว่าการกระทรวงสาธารณสุข นำคณะผู้แทนไทย  เข้าร่วมการประชุมสมัชชาอนามัยโลก สมัยที่ 70 ณ สมาพันธรัฐสวิส 





   รัฐมนตรีว่าการกระทรวงสาธารณสุข นำคณะผู้แทนไทย  เข้าร่วมการประชุมสมัชชาอนามัยโลก สมัยที่ 70 ณ สมาพันธรัฐสวิส ร่วมการเลือกตั้งผู้อำนวยการใหญ่องค์การอนามัยโลกคนใหม่ และกล่าวถ้อยแถลง “การสร้างระบบสุขภาพที่ดียิ่งขึ้นในยุคของวาระการพัฒนาที่ยั่งยืน” พร้อมหารือทวิภาคีความร่วมมือด้านสาธารณสุข กับรัฐมนตรีว่าการกระทรวงสาธารณสุข 5 ประเทศ ได้แก่ สิงคโปร์ สาธารณรัฐอิสลามอิหร่าน การ์ตา ราชอาณาจักรบาห์เรน และสาธารณรัฐฟิจิ 
ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ว่า ได้นำคณะผู้บริหารและผู้แทนประเทศไทย ร่วมการประชุมสมัชชาอนามัยโลก สมัยที่ 70 ณ กรุงเจนีวา สมาพันธรัฐสวิส ในระหว่างวันที่ 20 – 26 พฤษภาคม 2560 ซึ่งในปีนี้ประเทศสมาชิกจะร่วมการเลือกตั้งผู้อำนวยการใหญ่องค์การอนามัยโลกคนใหม่ด้วย ในวันนี้ (22 พฤษภาคม 2560) ประเทศไทยได้รับเกียรติให้ร่วมกล่าวถ้อยแถลงต่อที่ประชุมสมัชชาอนามัยโลก ภายใต้หัวข้อ “การสร้างระบบสุขภาพที่ดียิ่งขึ้นในยุคของวาระการพัฒนาที่ยั่งยืน” (Building Better Systems for Health in the Age of Sustainable Development)  ในประเด็นประสบการณ์และมุมมองของประเทศไทยต่อการมีส่วนร่วมของภาคส่วนอื่นๆ ทั้งในและนอกระบบสุขภาพเพื่อการบรรลุเป้าหมายการพัฒนาที่ยั่งยืน  และปาฐกถาประเด็นความสำคัญของปรัชญาเศรษฐกิจพอเพียงและการมีส่วนร่วมของภาคส่วนต่างๆ ต่อการพัฒนาระบบสุขภาพ ในการประชุมคู่ขนาน เรื่อง การเตรียมพร้อมก้าวสู่วาระการพัฒนาสุขภาพที่ยั่งยืน ค.ศ.2030 (Gearing up Towards Sustainable Health Development by 2030) ซึ่งประเทศไทย ร่วมกับประเทศอิหร่าน บังคลาเทศ และเวเนซุเอลาจัดขึ้น
          นอกจากนี้ จะร่วมประชุมทวิภาคีหารือความร่วมมือด้านสาธารณสุข กับรัฐมนตรีว่าการกระทรวงสาธารณสุข 5 ประเทศ ได้แก่ สิงคโปร์ สาธารณรัฐอิสลามอิหร่าน การ์ตา ราชอาณาจักรบาห์เรน และสาธารณรัฐฟิจิ  รวมทั้งร่วมกิจกรรมคู่ขนานเรื่องความเป็นหุ้นส่วน - การบรรลุระบบสุขภาพที่เข้มแข็งในทางปฏิบัติที่เป็นจริง  (Partnership Matters - Achieving Stronger Systems for Health in Practice) และร่วมพิธีลงนามความร่วมมือด้านสุขภาพระหว่างประเทศเพื่อพัฒนาการสร้างหลักประกันสุขภาพถ้วนหน้า ค.ศ.2030 (International Health Partnership for Universal Health Coverage 2030) จัดโดยประเทศเยอรมนี องค์การอนามัยโลก และธนาคารโลก 



ที่มา : http://www.thaigov.go.th/news/contents/details/3923