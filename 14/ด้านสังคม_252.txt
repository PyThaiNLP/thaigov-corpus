รัฐบาลไทย-ข่าวทำเนียบรัฐบาล-ปลัด สธ. กำชับสถานบริการ เข้มมาตรการรักษาความปลอดภัย ผู้ป่วย ญาติ และเจ้าหน้าที่ 







                                วันอังคารที่ 23 พฤษภาคม 2560                              





    432  













   ปลัด สธ. กำชับสถานบริการ เข้มมาตรการรักษาความปลอดภัย ผู้ป่วย ญาติ และเจ้าหน้าที่ 
 

   ปลัดกระทรวงสาธารณสุข กำชับสถานพยาบาลในสังกัดทั่วประเทศ เข้มความปลอดภัยและบริหารความเสี่ยงในสถานบริการ 4 ข้อ เพื่อความปลอดภัยของผู้ป่วย ญาติผู้ป่วย ผู้มารับบริการและเจ้าหน้าที่ 








          ปลัดกระทรวงสาธารณสุข กำชับสถานพยาบาลในสังกัดทั่วประเทศ เข้มความปลอดภัยและบริหารความเสี่ยงในสถานบริการ 4 ข้อ เพื่อความปลอดภัยของผู้ป่วย ญาติผู้ป่วย ผู้มารับบริการและเจ้าหน้าที่
 
นายแพทย์โสภณ  เมฆธน ปลัดกระทรวงสาธารณสุข ให้สัมภาษณ์เกี่ยวกับมาตรการรักษาความปลอดภัยของหน่วยงานในสังกัด ว่า กระทรวงสาธารณสุข ให้ความสำคัญเรื่องความปลอดภัยของผู้มารับบริการในโรงพยาบาลในสังกัดที่มีมากกว่า 10,000 แห่ง กระจายอยู่ในทุกภูมิภาคทั่วประเทศ เนื่องจากเป็นหน่วยบริการด้านสุขภาพ แต่ละวันมีผู้ป่วย ญาติผู้ป่วย และประชาชน เข้ารับบริการเป็นจำนวนมาก จำเป็นต้องมีมาตรการด้านความปลอดภัยและบริหารความเสี่ยงภายในสถานพยาบาล ป้องกันการเกิดเหตุการณ์ที่ไม่พึงประสงค์ ที่จะนำไปสู่ความเสียหายทั้งต่อผู้ป่วย บุคลากร และโรงพยาบาล สร้างความเชื่อมั่นและไว้วางใจกับผู้รับบริการ โดยจัดเจ้าหน้าที่รักษาความปลอดภัย ติดกล้องวงจรปิด (CCTV) ในจุดสำคัญและจุดเสี่ยง อาทิ บริเวณโถงทางเดิน ทางเข้า-ออกโรงพยาบาล ในหอผู้ป่วยทุกแผนก รวมทั้งให้เจ้าหน้าที่ช่วยกันดูแลระมัดระวังบุคคลแปลกหน้า และสังเกตคนเข้า-ออกโรงพยาบาลอยู่แล้ว 
 
สำหรับในช่วงเวลานี้ ได้มอบหมายให้สำนักงานสาธารณสุขฉุกเฉิน ติดตามสถานการณ์และประสานกับฝ่ายความมั่นคงในพื้นที่ในส่วนที่เกี่ยวข้องกับกระทรวงสาธารณสุข พร้อมกับให้พิจารณาสื่อสารและสั่งการให้หน่วยงานในสังกัดตรวจสอบและเพิ่มมาตรการด้านการรักษาความปลอดภัยของสถานที่ราชการให้เหมาะสม สอดคล้องกับสถานการณ์ ดังนี้ 1.ให้เข้มงวดการปฏิบัติในการดูแลความปลอดภัยในชีวิตและทรัพย์สินของสถานที่ราชการ/สถานพยาบาล ตลอดจนประชาชนที่มารับบริการในทุกหน่วยงานในสังกัด 2.ให้ตรวจสอบกล้องวงจรปิด ไฟฟ้าส่องสว่างและบริเวณจุดอับ ให้อยู่ในสภาพพร้อมใช้งาน รวมทั้งพิจารณาติดตั้งเพิ่มเติมในพื้นที่/จุดเสี่ยง และสถานที่สำคัญในโรงพยาบาล  เช่น  จุดที่ให้บริการผู้ป่วยจำนวนมาก  ตึกผู้ป่วยนอก จุดที่ติดตั้งระบบออกซิเจน เป็นต้น   3.เตรียมความพร้อมของทีมแพทย์ พยาบาล เวชภัณฑ์ วัสดุการแพทย์ การสำรองโลหิต และอื่น ๆ ให้สามารถปฏิบัติงานเมื่อเกิดเหตุการณ์ ทั้งในที่ตั้งและเคลื่อนที่ช่วยเหลือทางการแพทย์ ณ จุดเกิดเหตุเมื่อได้รับการร้องขอจากฝ่ายความมั่นคง 4.เฝ้าระวังเหตุการณ์และรายงานเมื่อมีเหตุผิดปกติหรือเมื่อเกิดเหตุการณ์ ต่อผู้บังคับบัญชาตามลำดับโดยทันที
 
          สำหรับการดูแลสถานพยาบาลในพื้นที่ กทม. ได้มอบหมายให้นายแพทย์ธีระพล โตพันธานนท์ อธิบดีกรมการแพทย์ วางมาตรการดูแลความปลอดภัยหน่วยงานในสังกัดอย่างเต็มที่  ทั้งการเฝ้าระวังและติดตามเหตุการณ์อย่างใกล้ชิด โดยตรวจตราพื้นที่โดยรอบ ตรวจตราบุคคล ยานพาหนะ และตรวจสอบกล้องวงจรปิด ให้พร้อมใช้ บริเวณที่เป็นจุดอับให้พิจารณาติดตั้งกล้องและไฟฟ้าเพิ่มเติม รวมทั้งให้เข้มงวดการปฏิบัติตามมาตรการรักษาความปลอดภัยสถานที่และระบบสำคัญ เช่น ระบบสาธารณูปโภค ส่วนบริการที่มีประชาชนเข้าไปใช้บริการหรือรวมอยู่กันเป็นจำนวนมาก  และมอบหมาย กำกับ เจ้าหน้าที่ลงตรวจตราพื้นที่อย่างใกล้ชิด ขอความร่วมมือประชาชนช่วยเจ้าหน้าที่ดูแล รักษาความปลอดภัยสถานที่โดยการสังเกตวัตถุ และบุคคลต้องสงสัย หากพบแจ้งเจ้าหน้าที่ทราบโดยเร็ว
 
  ***********************************  23 พฤษภาคม 2560 



ที่มา : http://www.thaigov.go.th/news/contents/details/3951