รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือชายวัย 42 ปี ต้องเลี้ยงดูลูกชายวัย 1 ขวบ ขณะขับรถจักรยานยนต์พ่วงข้าง เพื่อตระเวนขายไอศกรีม ที่ จ.เชียงราย







                                วันพฤหัสบดีที่ 23 มีนาคม 2560                              





    270  













   รมว. พม. กำชับ จนท. เร่งช่วยเหลือชายวัย 42 ปี ต้องเลี้ยงดูลูกชายวัย 1 ขวบ ขณะขับรถจักรยานยนต์พ่วงข้าง เพื่อตระเวนขายไอศกรีม ที่ จ.เชียงราย
 

   รมว.พม.กำชับ จนท.เร่งช่วยเหลือชายวัย 42 ปี ต้องเลี้ยงดูลูกชายวัย 1 ขวบ ขณะขับรถจักรยานยนต์พ่วงข้าง
เพื่อตระเวนขายไอศกรีม ที่ จ.เชียงราย พร้อมช่วยเหลือ 2 ครอบครัวผู้ด้อยโอกาส มีทั้งผู้ป่วยโรคเรื้อรัง ผู้พิการ 
และผู้สูงอายุ ที่กรุงเทพฯและจ.สมุทรปราการ 





วันนี้ (23 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 598/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม

พลตำรวจเอก อดุลย์ กล่าวว่า จากกรณีชายวัย 42 ปี อาชีพพ่อค้าขายไอศกรีม ต้องรับภาระเพียงลำพังเลี้ยงดูลูกชาย  วัย 1 ขวบ โดยทุกวันที่ขับรถจักรยานยนต์พ่วงข้างออกไปขายไอศกรีม จะนำลูกชายใส่กรงเหล็กที่ติดมุ้งลวดอย่างดี และยึดไว้กับท้ายรถ ขับออกตระเวน เพื่อไปขายไอศกรีมด้วย เนื่องจากไม่มีคนดูแล เพราะอาศัยกันเพียงลำพังแค่ 2 คน ภรรยาทอดทิ้งหนีหายไป และยังต้องใช้หนี้แทนภรรยา กว่า 30,000 บาท ครอบครัวมีฐานะยากจน ที่อำเภอเชียงแสน จังหวัดเชียงราย นั้น ตนได้กำชับให้พัฒนาสังคมและความมั่นคงของมนุษย์จังหวัดเชียงราย (พมจ.เชียงราย) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ รวมทั้งมอบสิ่งของเครื่องใช้ที่จำเป็น  และประสานหน่วยงานที่เกี่ยวข้องในพื้นที่ช่วยเหลือในเรื่องการดูแลเด็กชายดังกล่าวระหว่างผู้เป็นพ่อออกไปขายไอศกรีม

พลตำรวจเอก อดุลย์ กล่าวเพิ่มเติมว่า จากกรณีหญิงชราวัย 69 ปี พิการเดินไม่ได้ และเป็นโรคเบาหวาน ต้องรับภาระเพียงลำพังเลี้ยงดูแม่แก่ชราวัย 90 ปี พิการตาบอด เดินไม่ได้ และเป็นแผลอักเสบที่จมูก สร้างความทุกข์ทรมานอย่างมาก ทั้ง 2  ชีวิต อาศัยในบ้านสภาพเก่าทรุดโทรม ไม่มีห้องน้ำใช้ อาศัยเพื่อนบ้านแบ่งข้าวให้กินประทังชีวิต ที่ย่านบางขุนเทียน กรุงเทพฯ และกรณีเด็กหญิงวัย 9 ขวบ นักเรียนชั้น ป.3 โรงเรียนแห่งหนึ่งใน จังหวัดสมุทรปราการ เป็นเด็กเรียนดี ต้องรับภาระดูแลแม่วัย 36 ปี ที่ป่วยเป็นโรคอัมพฤกษ์ และมีอาการทางสมอง ไม่สามารถช่วยเหลือตัวเองได้ อีกทั้งยังต้องดูแล ตาและยายแก่ชรา ที่ป่วยเป็นโรคความดันสูง เบาหวาน และกระดูกเสื่อม ทั้ง 4 ชีวิต อาศัยในห้องเช่าคับแคบสภาพเก่าทรุดโทรม ครอบครัวมีฐานะยากจน ที่ อำเภอบางพลี จังหวัดสมุทรปราการ นั้น ตนได้กำชับให้กรมกิจการผู้สูงอายุ (ผส.) กรมส่งเสริมและพัฒนาคุณภาพชีวิต คนพิการ (พก.) พัฒนาสังคมและความมั่นคงของมนุษย์จังหวัดสมุทรปราการ (พมจ.สมุทรปราการ) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว  พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ รวมทั้งมอบสิ่งของเครื่องใช้ที่จำเป็น และอุปกรณ์การเรียน  นอกจากนี้  ได้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยอย่างใกล้ชิด การปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้ป่วย ผู้สูงอายุ และผู้พิการ อีกทั้ง เรื่องการศึกษาเล่าเรียนในระยะยาวของเด็กต่อไป



ที่มา : http://www.thaigov.go.th/news/contents/details/2618