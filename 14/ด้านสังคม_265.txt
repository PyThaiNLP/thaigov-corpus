รัฐบาลไทย-ข่าวทำเนียบรัฐบาล-พม. จัดการประชุมคณะกรรมการส่งเสริมกิจการหอพัก ครั้งที่ 1/2560 เพื่อพิจารณาร่างกฎกระทรวงกำหนดการประกาศเกียรติคุณและการให้การสนับสนุนแก่หอพักเอกชน พ.ศ. ....







                                วันพฤหัสบดีที่ 25 พฤษภาคม 2560                              





    233  













   พม. จัดการประชุมคณะกรรมการส่งเสริมกิจการหอพัก ครั้งที่ 1/2560 เพื่อพิจารณาร่างกฎกระทรวงกำหนดการประกาศเกียรติคุณและการให้การสนับสนุนแก่หอพักเอกชน พ.ศ. ....
 

   พม. จัดการประชุมคณะกรรมการส่งเสริมกิจการหอพัก ครั้งที่ 1/2560 เพื่อพิจารณาร่างกฎกระทรวงกำหนดการประกาศเกียรติคุณและการให้การสนับสนุนแก่หอพักเอกชน พ.ศ. .... 





 วันนี้ (25 พ.ค. 60) เวลา 10.00 น. ที่ห้องประชุม ชั้น 8 กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคง ของมนุษย์ (รมว. พม.) เป็นประธานการประชุมคณะกรรมการส่งเสริมกิจการหอพัก ครั้งที่ 1/2560 เพื่อพิจารณา ร่างกฎกระทรวงกำหนดการประกาศเกียรติคุณและการให้การสนับสนุนแก่หอพักเอกชน พ.ศ. .... โดยมีนายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วย นายวิทัศน์ เตชะบุญ อธิบดี กรมกิจกรรมเด็กและเยาวชน และผู้แทนจากหน่วยงานที่เกี่ยวข้อง อาทิ กระทรวงมหาดไทย กระทรวงศึกษาธิการ กระทรวงการคลัง สำนักงานตำรวจแห่งชาติ และกรรมการผู้ทรงคุณวุฒิ เข้าร่วมประชุม
     พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจกรรมเด็กและเยาวชน (ดย.) ในฐานะหน่วยงานที่ดำเนินงานตามพระราชบัญญัติหอพัก พ.ศ. 2558 ซึ่งตนเป็นประธานกรรมการส่งเสริมกิจการหอพัก ได้จัดประชุมคณะกรรมการส่งเสริมกิจการหอพักครั้งนี้ เพื่อพิจารณาร่างกฎกระทรวงกำหนดการประกาศ เกียรติคุณและการให้การสนับสนุนแก่หอพักเอกชน พ.ศ. .... โดยร่างกฎกระทรวงดังกล่าวสาระสำคัญ ดังนี้ 1) องค์ประกอบร่างกฎกระทรวงฯ ประกอบด้วย 1.1) หอพักเอกชนขนาดเล็ก มีห้องพักไม่เกิน 50 ห้อง หรือพื้นที่รวมไม่เกิน 1,000 ตารางเมตร 1.2) หอพักเอกชนขนาดกลาง มีห้องพัก 51 – 100 ห้อง หรือพื้นที่รวมมากกว่า 1,000 แต่ไม่เกิน 2,000 ตารางเมตร 1.3) หอพักเอกชนขนาดใหญ่ มีห้องพักมากกว่า 100 ห้อง หรือพื้นที่รวมมากกว่า 2,000 ตารางเมตร 2) หลักเกณฑ์ วิธีการประเมินหอพักเอกชนที่ได้รับการประกาศเกียรติคุณ ประกอบด้วย 2.1) หอพักเอกชนยื่นคำขอรับการตรวจประเมินต่อ นายทะเบียนท้องที่ 2.2) คณะกรรมการฯ จังหวัด และคณะกรรมการฯ กรุงเทพมหานคร ตรวจประเมินตามหลักเกณฑ์ 2.3) เสนอรายชื่อต่อคณะกรรมการพิจารณาประกาศเกียรติคุณการให้การสนับสนุนแก่หอพักที่ได้รับการประกาศเกียรติคุณ แบ่งเป็น 2 ระดับ คือ 2.3.1) หอพักเอกชนเกียรติคุณ 2.3.2) หอพักเอกชนเกียรติคุณดีเด่น 3) การพิจารณาคัดเลือก ประกอบด้วย 3.1) แต่งตั้งคณะอนุกรรมการพิจารณาคัดเลือก 3.2) พิจารณาหลักเกณฑ์ 7 ด้าน คือ 3.2.1) ด้านความปลอดภัย 3.2.2) ด้านความสะอาด 3.2.3) ด้านสภาพภูมิทัศน์ 3.2.4) ด้านการให้บริการ 3.2.5) ด้านสิ่งอำนวยความสะดวก 3.2.6) ด้านวัสดุอุปกรณ์และเครื่องใช้สอยภายในหอพัก และ 3.2.7) ด้านอื่นตามที่คณะกรรมการกำหนf ซึ่งหอพักเอกชน เกียรติคุณที่ได้รับคะแนนเป็นลำดับที่ 1 ของแต่ละขนาดฯ จะได้รับคัดเลือกเป็นหอพักเอกชนเกียรติคุณดีเด่นต่อไป
     พลตำรวจเอก อดุลย์ กล่าวเพิ่มเติมว่า การประชุมครั้งนี้ ที่ประชุมได้มีมติเห็นชอบร่างกฎกระทรวงกำหนดการประกาศเกียรติคุณและการให้การสนับสนุนแก่หอพักเอกชน พ.ศ. .... ซึ่งจะนำเสนอคณะรัฐมนตรีพิจารณาต่อไป ทั้งนี้ ได้กำชับหน่วยงานที่เกี่ยวข้องร่วมประชาสัมพันธ์เพื่อสร้างความรู้ ความเข้าใจเกี่ยวกับกฎกระทรวงดังกล่าวให้กับประชาชน โดยเฉพาะ ผู้ประกอบการหอพักได้เข้าใจถึงแนวปฏิบัติและการพัฒนาหอพักให้ได้มาตรฐานตามที่กฎหมายกำหนด โดยให้จัดทำคู่มือ การบริหารหอพักให้ได้มาตรฐานให้กับผูhประกอบการ ซึ่งหากผู้ประกอบการหอพักที่ไม่ได้จดทะเบียนให้ถูกต้อง จำเป็นต้องบังคับใช้กฎหมายกับผู้ประกอบการ ดังนั้น ขอความร่วมมือให้ผู้ประกอบการหอพักเข้ามาจดทะเบียนอย่างถูกต้องให้อยู่ในระบบ และปฏิบัติตามหลักเกณฑ์ต่างๆ เพื่อให้นักศึกษาได้พักอาศัยด้วยความปลอดภัยทั้งทรัพย์สินและร่างกายในหอพักที่ได้มาตรฐาน



ที่มา : http://www.thaigov.go.th/news/contents/details/4028