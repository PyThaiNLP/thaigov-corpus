รัฐบาลไทย-ข่าวทำเนียบรัฐบาล-รมว.พม. กำชับ จนท.เร่งช่วยเหลือเยียวยาจิตใจเด็กหญิงวัย 4 ขวบ และเด็กชายวัย 9 เดือน ที่เกิดปัญหาความรุนแรงในครอบครัว พ่อทำร้ายร่างแม่จนเสียชีวิต ที่ จ.เชียงใหม่ และนนทบุรี







                                วันอังคารที่ 30 พฤษภาคม 2560                              





    214  













   รมว.พม. กำชับ จนท.เร่งช่วยเหลือเยียวยาจิตใจเด็กหญิงวัย 4 ขวบ และเด็กชายวัย 9 เดือน ที่เกิดปัญหาความรุนแรงในครอบครัว พ่อทำร้ายร่างแม่จนเสียชีวิต ที่ จ.เชียงใหม่ และนนทบุรี
 

   รมว.พม. กำชับ จนท.เร่งช่วยเหลือเยียวยาจิตใจเด็กหญิงวัย 4 ขวบ และเด็กชายวัย 9 เดือน ที่เกิดปัญหาความรุนแรงในครอบครัว พ่อทำร้ายร่างแม่จนเสียชีวิต ที่ จ.เชียงใหม่ และนนทบุรี 





วันนี้ (30 พ.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่ 639/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
 
    พลตำรวจเอก อดุลย์ กล่าวว่า จากกรณีหญิงวัย 45 ปี ถูกอดีตสามีวัย 38 ปี ใช้อาวุธมีดทำร้ายร่างกาย อย่างโหดเหี้ยมจนเสียชีวิต และลูกสาววัย 4 ขวบ ถูกลูกหลงได้รับบาดเจ็บศีรษะแตก สาเหตุจากพยายามง้อขอคืนดี แต่ไม่สำเร็จ ที่อำเภอสันทราย จังหวัดเชียงใหม่ และกรณีชายวัย 35 ปี ก่อเหตุใช้อาวุธปืนกระหน่ำยิงอดีตภรรยา วัย 30 ปี พร้อมเพื่อนสาววัย 24 ปี จนเสียชีวิตอย่างโหดเหี้ยม ต่อหน้าลูกชายวัย 9 เดือน สาเหตุจากฝ่ายหญิงจับได้ว่า ฝ่ายชายมีครอบครัวอยู่แล้ว จึงขอเลิกรา แต่ฝ่ายชายไม่ยินยอม ที่อำเภอไทรน้อย จังหวัดนนทบุรี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.เชียงใหม่ และ พมจ.นนทบุรี และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ พร้อมเร่งเยียวยาฟื้นฟูสภาพจิตใจของเด็กทั้ง 2 คนและครอบครัวอย่างใกล้ชิดโดยด่วน อีกทั้ง ร่วมกันหาแนวทาง การช่วยเหลือในระยะยาวต่อไป ทั้งนี้ สำหรับทั้ง 2 กรณีดังกล่าว ถือเป็นปัญหาความรุนแรงในครอบครัวที่รุนแรง จึงขอฝากให้ทุกครอบครัวในสังคม หากเกิดปัญหาความไม่เข้าใจกัน ควรหาทางออกด้วยการพูดคุย ปรับความเข้าใจ สร้างสัมพันธภาพอันดี และไม่ใช้ความรุนแรงในการตัดสินปัญหา
 
     พลตำรวจเอก อดุลย์ กล่าวเพิ่มเติมว่า สำหรับกรณีหญิงชราวัย 70 ปี ป่วยเป็นโรคอัมพฤกษ์ครึ่งซีก แต่ต้องรับภาระเลี้ยงดูลูกสาววัย 34 ปี ที่ป่วยพิการทางสมอง อีกทั้งเคยถูกข่มขืนกระทำชำเราจนตั้งครรภ์ และถูกคู่กรณี หลอกให้ยอมความ ซึ่งปัจจุบันคลอดลูกเป็นเด็กหญิงวัย 3 ขวบแล้ว ทั้ง 3 ชีวิต อาศัยในบ้านสภาพเก่าใกล้ผุพัง ไม่มีน้ำประปาใช้ ต้องอาศัยตักน้ำจากในคลองข้างบ้านเพื่อใช้อุปโภคบริโภค ครอบครัวมีฐานะยากจน ที่อำเภอธัญบุรี จังหวัดปทุมธานี ตนได้กำชับให้พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี) เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้น ตามภารกิจด้านเด็ก คนพิการ และผู้สูงอายุ ของกระทรวงการพัฒนาสังคมฯ และมอบสิ่งของเครื่องใช้ที่จำเป็น นอกจากนี้ ให้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างต่อเนื่อง การศึกษาของเด็กหญิงในระยะยาว และการปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ และเหมาะสมสำหรับการใช้ชีวิตประจำวัน พร้อมให้คำแนะนำปรึกษาในเรื่องการส่งเสริมอาชีพและทุนประกอบอาชีพสำหรับคนพิการ จากกองทุนส่งเสริมและพัฒนาคุณภาพชีวิตคนพิการของกรมส่งเสริมและพัฒนาคุณภาพชีวิตคนพิการ (พก.) เพื่อสร้างรายได้ที่เพียงพอและมั่นคงในระยะยาว สามารถเลี้ยงดูครอบครัวได้



ที่มา : http://www.thaigov.go.th/news/contents/details/4138