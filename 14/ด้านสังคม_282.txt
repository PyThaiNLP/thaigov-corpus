รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงวัย 41 ปี ร่างกายพิการ และถูกล่วงละเมิดทางเพศจนตั้งครรภ์ ลูกคลอดออกมาผิดปกติ มีปัญหาลิ้นติดกับเหงือกล่าง ครอบครัวมีฐานะยากจน ที่ จ.สงขลา







                                วันพุธที่ 31 พฤษภาคม 2560                              





    161  













   รมว.พม. กำชับ จนท. เร่งช่วยเหลือหญิงวัย 41 ปี ร่างกายพิการ และถูกล่วงละเมิดทางเพศจนตั้งครรภ์ ลูกคลอดออกมาผิดปกติ มีปัญหาลิ้นติดกับเหงือกล่าง ครอบครัวมีฐานะยากจน ที่ จ.สงขลา
 

   รมว.พม. กำชับ จนท. เร่งช่วยเหลือหญิงวัย 41 ปี ร่างกายพิการ และถูกล่วงละเมิดทางเพศจนตั้งครรภ์ ลูกคลอดออกมาผิดปกติ มีปัญหาลิ้นติดกับเหงือกล่าง ครอบครัวมีฐานะยากจน ที่ จ.สงขลา 





วันนี้ (31 พ.ค. 60) เวลา 07.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่ 640/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
 
    พลตำรวจเอก อดุลย์ กล่าวว่า จากกรณีหญิงวัย 41 ปี ร่างกายพิการตั้งแต่กำเนิด แขนกุดทั้ง 2 ข้าง ขากุด1 ข้าง และมีอาการทางประสาท ต้องกินยารักษาอย่างต่อเนื่อง ซ้ำร้ายยังถูกชายเพื่อนบ้านใกล้เคียงข่มขืนกระทำชำเราจนตั้งครรภ์ และเพิ่งคลอดลูกชายได้เพียง 26 วัน ซึ่งเด็กเกิดมามีปัญหาลิ้นติดกับเหงือกล่าง ต้องเข้ารับการผ่าตัด ครอบครัวมีฐานะยากจน อาศัยเบี้ยยังชีพคนพิการเดือนละ 800 บาท ใช้ประทังชีวิตไปวันๆ ที่อำเภอจะนะ จังหวัดสงขลา นั้น ตนได้กำชับให้พัฒนาสังคมและความมั่นคงของมนุษย์จังหวัดสงขลา (พมจ.สงขลา) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคม ของครอบครัวดังกล่าว มอบสิ่งของเครื่องใช้ที่จำเป็น นอกจากนี้ ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของหญิงดังกล่าวและลูกชายอย่างใกล้ชิดในระยะยาว พร้อมให้คำแนะนำปรึกษาในเรื่องการส่งเสริมอาชีพและทุนประกอบอาชีพสำหรับคนพิการจากกองทุนส่งเสริมและพัฒนาคุณภาพชีวิต คนพิการของกรมส่งเสริมและพัฒนาคุณภาพชีวิตคนพิการ (พก.) เพื่อสร้างรายได้ที่เพียงพอและมั่นคงในระยะยาว สามารถเลี้ยงดูครอบครัวได้
 
     พลตำรวจเอก อดุลย์ กล่าวเพิ่มเติมว่า สำหรับกรณีชายวัย 50 ปี ป่วยเป็นโรคมะเร็งที่ลำไส้ใหญ่ ต้องเจาะ หน้าท้องและเจอะคอเพื่อขับถ่ายของเสีย ร่างกายผอมซูบ ไม่สามารถช่วยเหลือตัวเองได้ เจ็บปวดทุกข์ทรมาน เป็นอย่างมาก อาศัยอยู่กับภรรยาที่ต้องลาออกจากงานเพื่อมาอยู่ดูแลอย่างใกล้ชิด ทำให้ครอบครัวไม่มีรายได้ ครอบครัวมีฐานะยากจน ที่ย่านประชาชื่น กรุงเทพฯ นั้น ตนได้กำชับให้หน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ มอบสิ่งของเครื่องใช้ที่จำเป็น รวมทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านการส่งเสริมสวัสดิการสังคมที่เหมาะสม โดยเฉพาะเรื่องการรักษาพยาบาลของผู้ป่วยอย่างใกล้ชิดในระยะยาว พร้อมให้คำแนะนำปรึกษาในเรื่องการส่งเสริมการประกอบอาชีพแก่ภรรยาของชายดังกล่าว เพื่อสร้างรายได้ที่เพียงพอและมั่นคงในระยะยาว สามารถเลี้ยงดูครอบครัวได้



ที่มา : http://www.thaigov.go.th/news/contents/details/4160