รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็ก ที่พ่อก่อเหตุยิงแม่จนเสียชีวิต และยิงตัวเองตายตาม ที่ จ.พะเยา







                                วันพฤหัสบดีที่ 1 มิถุนายน 2560                              





    194  













   พม. เร่งเยียวยาจิตใจเด็ก ที่พ่อก่อเหตุยิงแม่จนเสียชีวิต และยิงตัวเองตายตาม ที่ จ.พะเยา
 

   กระทรวงการพัฒนาสังคมและความมั่นคงของมนุษย์ เร่งเยียวยาจิตใจเด็ก ที่พ่อก่อเหตุยิงแม่จนเสียชีวิต และยิงตัวเองตายตาม ที่จังหวัดพะเยา 





     วันนี้ (1 มิ.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ ว่าที่ร้อยตรี ศรัณย์ สมานพันธ์ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เปิดเผยภายหลังเป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 641/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีชายวัย 34 ปี ก่อเหตุใช้อาวุธปืนยิงภรรยาวัย 32 ปี จนเสียชีวิต และยิงตัวตายตาม ทิ้งให้ลูกที่กำลังเรียนอยู่ ชั้นประถมศึกษาต้องกำพร้าพ่อ-แม่ สาเหตุเกิดจากความเครียดเรื่องภาระหนี้สิน ที่อำเภอจุน จังหวัดพะเยา นั้น ตนได้กำชับให้พัฒนาสังคมและความมั่นคงของมนุษย์จังหวัดพะเยา (พมจ.พะเยา) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ พร้อมเร่งเยียวยาฟื้นฟูสภาพจิตใจของเด็กอย่างใกล้ชิดโดยด่วน เพื่อให้เด็กสามารถกลับมาใช้ชีวิตได้อย่างปกติในสังคมได้ พร้อมร่วมกันหาแนวทางการช่วยเหลือในระยะยาวต่อไป อีกทั้ง ประสานหน่วยงานที่เกี่ยวข้องเร่งติดตามหาญาติเพื่อรับเด็กไปดูแล ซึ่งหากยังไม่มีญาติมาแสดงตนรับเด็กไปดูแล ทางกระทรวง การพัฒนาสังคมฯ มีบ้านพักเด็กและครอบครัวจังหวัดพะเยา พร้อมรับเด็กมาดูแลและคุ้มครองสวัสดิภาพชั่วคราว ระหว่างรอการติดตามหาญาติ ทั้งนี้ สำหรับกรณีดังกล่าวถือเป็นปัญหาความรุนแรงในครอบครัวที่รุนแรง จึงขอฝากให้ทุกครอบครัวในสังคม หากเกิดปัญหาความไม่เข้าใจกัน ควรหาทางออกด้วยการพูดคุย ปรับความเข้าใจ สร้างสัมพันธภาพอันดี และไม่ใช้ความรุนแรงในการตัดสินปัญหา



ที่มา : http://www.thaigov.go.th/news/contents/details/4189