รัฐบาลไทย-ข่าวทำเนียบรัฐบาล-กระทรวงดิจิทัลฯ เตรียมลงนาม MOU กับญี่ปุ่น ร่วมพัฒนาเทคโนโลยีสารสนเทศการสื่อสาร และดิจิทัล







                                วันจันทร์ที่ 5 มิถุนายน 2560                              





    233  













   กระทรวงดิจิทัลฯ เตรียมลงนาม MOU กับญี่ปุ่น ร่วมพัฒนาเทคโนโลยีสารสนเทศการสื่อสาร และดิจิทัล
 

   กระทรวงดิจิทัลฯ  





            รมว.กระทรวงดิจิทัลฯ ประชุมหน่วยงานในสังกัดฯ ติดตามความคืบหน้าการดำเนินการโครงการต่างๆ ชี้เป็นไปตามเป้าหมาย พร้อมเตรียมลงนามความร่วมมือกับญี่ปุ่น ผลักดันการพัฒนาเทคโนโลยีสารสนเทศ การสื่อสาร และดิจิทัล เกาะติดโครงการ “เน็ตประชารัฐ” มั่นใจแล้วเสร็จตามแผนสิ้นปีนี้ ควบคู่การส่งเสริมธุรกิจชุมชนด้วยอีคอมเมิร์ซระดับประเทศ เดินหน้าจัดงาน Digital Thailand Big Bang 2017 ตามกำหนด 21-24 กันยายนนี้ที่อิมแพ็ค เมืองทองธานี
 
             ดร.พิเชฐ ดุรงคเวโจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยภายหลังการประชุมผู้บริหารกระทรวงดิจิทัลฯ ครั้งล่าสุด เมื่อวันที่ 31 พฤษภาคม 2560 เพื่อติดตามความคืบหน้าในการดำเนินการตามแผนงาน/โครงการต่างๆ ของกระทรวงฯ และหน่วยงานในสังกัด ว่า จากการประชุมคณะรัฐมนตรี (ครม.) เมื่อวันที่ 30 พฤษภาคมที่ผ่านมา ครม.มีมติเห็นชอบและอนุมัติให้มีการลงนามบันทึกความร่วมมือระหว่างกระทรวงกิจการภายในและการสื่อสาร ประเทศญี่ปุ่น และกระทรวงดิจิทัลเพื่อเศรษฐกิจและสังคม ว่าด้วยความร่วมมือด้านเทคโนโลยีสารสนเทศ การสื่อสาร และดิจิทัล บนหลักการของความเท่าเทียมกัน การตอบแทนกันและกัน การเคารพซึ่งกันและกัน และผลประโยชน์ร่วมกันระหว่างผู้เข้าร่วมทั้งสองฝ่าย โดยมีขอบเขตความร่วมมือในสาขาต่างๆ รวม 6 สาขา ได้แก่ 1) ความร่วมมือด้านความมั่นคงปลอดภัยทางไซเบอร์ 2) การใช้เทคโนโลยีสารสนเทศและการสื่อสารและข้อมูลที่เกี่ยวข้องในการตรวจอากาศและการลดความเสี่ยงจากภัยพิบัติ 3) การแบ่งปันความรู้ในด้านเทคโนโลยีนวัตกรรม การบริการและแอปพลิเคชันด้านเทคโนโลยีสารสนเทศ การสื่อสาร และดิจิทัล 4) การพัฒนาบุคลากรในสาขาเทคโนโลยีสารสนเทศ การสื่อสาร และดิจิทัล 5) ความร่วมมือด้านไปรษณีย์ และ 6) ความร่วมมือด้านอื่นๆ ที่ทั้งสองฝ่ายได้ตกลงร่วมกัน กรอบระยะเวลา 5 ปี ซึ่งการเตรียมดำเนินการลงนามความร่วมมือฯ ครั้งนี้ เป็นผลสืบเนื่องจากการหารือระหว่างนายกรัฐมนตรีของไทยกับนายกรัฐมนตรีของญี่ปุ่นสมัยนั้น เมื่อวันที่ 9 กุมภาพันธ์ 2558 ในการประชุม Thailand-Japan Summit ณ กรุงโตเกียว ประเทศญี่ปุ่น
 
              สำหรับความร่วมมือกับต่างประเทศ ที่ผ่านมากระทรวงฯ ได้มีการลงนามความร่วมมือด้านดิจิทัลกับนานาประเทศ ไม่ว่าจะเป็นประเทศเกาหลีใต้ สาธารณรัฐประชาชนจีน รวมถึงกลุ่มประเทศอาเซียน เพื่อร่วมกันศึกษาพัฒนาเทคโนโลยีดิจิทัลในยุค 4.0 ที่ทุกประเทศทั่วโลกต้องให้ความสำคัญ
 
             ดร.พิเชฐฯ กล่าวต่อไปว่า ในส่วนของความคืบหน้าการดำเนินงานของหน่วยงานในสังกัดนั้น บริษัท ทีโอที จำกัด (มหาชน) ได้เร่งดำเนินการติดตั้งโครงข่ายเน็ตประชารัฐให้เป็นไปตามแผนที่กำหนดไว้และแล้วเสร็จทั้ง 24,700 หมู่บ้านภายในสิ้นปีนี้ ด้านบริษัท ไปรษณีย์ไทย จำกัด ได้พัฒนาเว็บไซต์เพื่อการจำหน่ายสินค้าภายใต้ชื่อ www.thailandpostmart.com สนับสนุนผู้ประกอบการและธุรกิจชุมชนที่มีความสามารถในการผลิตสินค้าคุณภาพแต่ยังขาดความชำนาญในการหาช่องทางจำหน่าย การตลาด การรับชำระเงิน และการขนส่ง โดยเว็บไซต์ดังกล่าวจะมีระบบ Payment Gateway เพื่อความสะดวกและปลอดภัยในการชำระเงินค่าสินค้าและบริการ อีกทั้งยังได้เปิดพื้นที่ที่ทำการสาขาไปรษณีย์ทั่วประเทศ ในการรองรับสินค้าชุมชนให้มีช่องทางการจำหน่าย เพื่อเป็นการยกระดับคุณภาพชีวิตของคนแต่ละชุมชนอีกทางหนึ่งด้วย
 
                 นอกจากนี้ยังมีความคืบหน้าการเตรียมการจัดงาน Digital Thailand Big Bang 2017 ระหว่างวันที่ 21-24 กันยายน 2560 ณ อาคารชาเลนเจอร์ อิมแพ็ค เมืองทองธานี ซึ่งกระทรวงฯ ได้มอบหมายให้สำนักงานส่งเสริมเศรษฐกิจดิจิทัลเป็นผู้รับผิดชอบหลักในการประสานกับทุกหน่วยงานในสังกัด รวมถึงหน่วยงานที่เกี่ยวข้องทั้งภาครัฐ รัฐวิสาหกิจ และภาคเอกชนร่วมจัดงานครั้งนี้ ปัจจุบันมีความก้าวหน้าของแต่ละส่วนงานเป็นไปตามเป้าหมาย โดยได้เรียนเชิญ พล.อ.ประยุทธ์ จันทร์โอชา นายกรัฐมนตรี เป็นประธานเปิดงาน ในวันที่ 21 กันยายน 2560 รวมทั้งยังได้เชิญ มร.เจฟ เบซอส ผู้ก่อตั้งเว็บ amazon.com และ มร.โจนาธาน ออร์ทมาน ประธานผู้ร่วมก่อตั้ง Global Entrepreneur Network (GEN) เข้าร่วมงานในครั้งนี้ด้วย สำหรับรูปแบบการจัดงานจะแบ่งเป็น 4 โซน ประกอบด้วย โซนแรก “Digital Ecosystem Thailand” แบ่งเป็น 4 กลุ่ม ได้แก่ Digital startup, Digital services, Digital Entrepreneur และ Global Network โซนที่สอง “Digital Playground” แบ่งเป็น Co-working space, Maker space และ New Innovation โซนที่สาม “Digital Park” แบ่งเป็น Quality of Living, Digital Industry Investment, Digital Innovation Service และ University และโซนสุดท้าย “Digital Community and Smart City” แบ่งเป็น ๓ มิติชุมชน ได้แก่ ชุมชนเมืองที่อยู่ในเมือง ชุมชนที่อยู่ในชนบท และชุมชนอนาคตที่กำลังจะอยู่บนโลกไซเบอร์ สำหรับ Smart City จะแบ่งเป็น 3 ด้านหลัก ๆ คือ Economy (เศรษฐกิจ ) Environment (สิ่งแวดล้อม) และ Society (สังคม) ซึ่งในแต่ละโซนจะมีไฮไลท์ของเทคโนโลยีดิจิทัลที่ทันสมัยและน่าสนใจมาจัดแสดงให้ผู้เข้าร่วม ชมงานได้สัมผัสอย่างหลากหลาย
 

******************************



ที่มา : http://www.thaigov.go.th/news/contents/details/4283