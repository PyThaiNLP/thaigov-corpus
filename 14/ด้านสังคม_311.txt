รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงชราอายุ 70 ปี เลี้ยงดูหลานชายพิการที่เป็นอัมพาต ที่ จ.สระแก้ว พร้อมเร่งเยียวยาจิตใจหญิงอายุ 52 ปี ที่ถูกลูกชายแท้ๆ ทำร้ายร่างกาย ที่ จ.สุรินทร์







                                วันพุธที่ 7 มิถุนายน 2560                              





    150  













   รมว.พม. กำชับ จนท. เร่งช่วยเหลือหญิงชราอายุ 70 ปี เลี้ยงดูหลานชายพิการที่เป็นอัมพาต ที่ จ.สระแก้ว พร้อมเร่งเยียวยาจิตใจหญิงอายุ 52 ปี ที่ถูกลูกชายแท้ๆ ทำร้ายร่างกาย ที่ จ.สุรินทร์
 

   รมว.พม. กำชับ จนท. เร่งช่วยเหลือหญิงชราอายุ 70 ปี รับภาระเลี้ยงดูหลานชายพิการที่เป็นอัมพาต ครอบครัวยากจน ที่ จ.สระแก้ว พร้อมเร่งเยียวยาจิตใจหญิงอายุ 52 ปี ที่ถูกลูกชายแท้ๆ ทำร้ายร่างกาย และพยายามล่วงละเมิดทางเพศ ที่ จ.สุรินทร์  





วันนี้ (7 มิ.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 645/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม 
    พลตำรวจเอก อดุลย์ กล่าวว่า จากกรณีหญิงชราอายุ 70 ปี ต้องรับภาระเพียงลำพังเลี้ยงดูหลานชายอายุ 25 ปี ที่พิการเป็นอัมพาตช่วงล่าง แขนขาลีบ ต้องเจาะคอเพื่อช่วยในการหายใจ รวมทั้งต้องเจาะท่อปัสสาวะ ร่างกายผอมซูบ ขาดสารอาหาร เนื่องจากรับประทานบะหมี่กึ่งสำเร็จรูปเกือบทุกวัน ครอบครัวมีฐานะยากจน อาศัยเบี้ยยังชีพผู้สูงอายุและคนพิการเพื่อใช้ประทังชีวิต ที่อำเภอวัฒนานคร จังหวัดสระแก้ว นั้น ตนได้กำชับให้พัฒนาสังคมและความมั่นคงของมนุษย์จังหวัดสระแก้ว (พมจ.สระแก้ว) พร้อมหน่วยงานที่เกี่ยวข้องในพื้นที่สังกัดกระทรวง พม. ลงพื้นที่เยี่ยมบ้านและตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. อีกทั้ง มอบสิ่งของเครื่องใช้ที่จำเป็น นอกจากนี้ ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยอย่างต่อเนื่อง รวมทั้งให้ความช่วยเหลือและคำแนะนำในเรื่องสวัสดิการสังคมตามความเหมาะสม และให้คำแนะนำปรึกษาแก่ครอบครัวดังกล่าวในเรื่องการส่งเสริมอาชีพเพื่อสร้างรายได้ที่เพียงพอและมั่นคงในระยะยาวต่อไป
    พลตำรวจเอก อดุลย์ กล่าวเพิ่มเติมว่า สำหรับกรณีหญิงอายุ 52 ปี เข้าแจ้งความต่อเจ้าหน้าที่ตำรวจ ว่าถูกลูกชายแท้ๆ อายุ 32 ปี ทำร้ายร่างกายได้รับบาดเจ็บ และยังใช้อาวุธปืนข่มขู่เพื่อพยายามล่วงละเมิดทางเพศมาแล้วหลายครั้ง ที่อำเภอศีขรภูมิ จังหวัดสุรินทร์ นั้น ตนได้กำชับให้พัฒนาสังคมและความมั่นคงของมนุษย์จังหวัดสุรินทร์ (พมจ.สุรินทร์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านสตรีและครอบครัวของกระทรวง พม. พร้อมทั้งเร่งเยียวยาฟื้นฟูสภาพจิตใจของหญิงดังกล่าวอย่างใกล้ชิด ทั้งนี้ กรณีนี้นับเป็นปัญหาการใช้ความรุนแรงในครอบครัว ซึ่งต้องร่วมกันหาแนวทางป้องกันไม่เกิดเหตุการณ์ในลักษณะดังกล่าวขึ้นอีก ด้วยการปรับพฤติกรรมให้ลูกชายไม่ใช้ความรุนแรงกับคนในครอบครัวและสังคม เพื่อให้สามารถกลับมาอยู่ร่วมกันในครอบครัวได้อย่างปกติสุขต่อไป



ที่มา : http://www.thaigov.go.th/news/contents/details/4350