รัฐบาลไทย-ข่าวทำเนียบรัฐบาล- พม. เชิดชูเกียรติอาสาสมัครดีเด่นและองค์การที่มีกิจกรรมทางสังคมดีเด่น ประจำปี 2559







                                วันพุธที่ 7 มิถุนายน 2560                              





    583  













    พม. เชิดชูเกียรติอาสาสมัครดีเด่นและองค์การที่มีกิจกรรมทางสังคมดีเด่น ประจำปี 2559
 

    พม. เชิดชูเกียรติอาสาสมัครดีเด่นและองค์การที่มีกิจกรรมทางสังคมดีเด่น ประจำปี 2559 





วันนี้ (7 มิ.ย.60) เวลา 13.30 น. ที่โรงแรมปริ๊นซ์พาเลซ มหานาค กรุงเทพฯ นายไมตรี อินทุสุต ปลัดกระทรวง การพัฒนาสังคมและความมั่นคงของมนุษย์ (ปลัด พม.) เป็นประธานในพิธีประกาศเกียรติคุณอาสาสมัครดีเด่น และองค์การที่มีกิจกรรมทางสังคมดีเด่น ประจำปี 2559 เพื่อประกาศเกียรติคุณเชิดชูเกียรติอาสาสมัครและองค์การที่มีกิจกรรมทางสังคมดีเด่น และเผยแพร่ผลงานให้เป็นที่ประจักษ์แก่สาธารณชน โดยมีผู้ได้รับประกาศเกียรติคุณในครั้งนี้ ได้แก่ อาสาสมัครดีเด่น จำนวน 286 คน และองค์การที่มีกิจกรรมทางสังคมดีเด่น จำนวน 25 องค์การ รวมทั้งสิ้นจำนวน 311 คน มีผู้เข้าร่วมงาน ประกอบด้วย อาสาสมัครดีเด่นและผู้แทนองค์การที่มีกิจกรรมทางสังคมดีเด่น และหน่วยงานจากภาครัฐและภาคเอกชนที่เกี่ยวข้อง รวมจำนวนประมาณ 400 คน

    นายไมตรี กล่าวว่า คณะรัฐมนตรีมีมติเมื่อวันที่ 12 พฤศจิกายน 2528 กำหนดให้วันที่ 21 ตุลาคมของทุกปี ซึ่งเป็นวันคล้ายวันพระราชสมภพสมเด็จพระศรีนครินทราบรมราชชนนี เป็นวันสังคมสงเคราะห์แห่งชาติ เนื่องจากพระองค์ทรงอุทิศพระวรกาย มิได้ทรงเห็นแก่ความเหนื่อยยาก ด้วยพระราชปณิธานอันมุ่งมั่นที่ว่า “ประโยชน์ของเพื่อนมนุษย์เป็นกิจที่หนึ่ง ผลประโยชน์ส่วนตัวเป็นกิจที่สอง” ต่อมาคณะรัฐมนตรีมีมติเมื่อวันที่19 ธันวาคม 2543 เห็นชอบ  ให้วันที่ 21 ตุลาคม เป็นวันสังคมสงเคราะห์แห่งชาติและวันอาสาสมัครไทย ทั้งนี้ กระทรวงการพัฒนาสังคมฯ โดยกรมพัฒนาสังคมและสวัสดิการ (พส.) ร่วมกับสภาสังคมสงเคราะห์แห่งประเทศไทย ในพระบรมราชูปถัมภ์ ดำเนินการคัดเลือกอาสาสมัครดีเด่นองค์การที่มีกิจกรรมสังคมดีเด่น และจัดพิธีประกาศเกียรติคุณอาสาสมัครดีเด่น และองค์การที่มีกิจกรรมทางสังคมดีเด่น อย่างต่อเนื่องเป็นประจำทุกปี

     นายไมตรี กล่าวเพิ่มเติมว่า กระทรวงการพัฒนาสังคมฯ โดยกรมพัฒนาสังคมและสวัสดิการ มีภารกิจหลักในการลดความเหลื่อมล้ำทางสังคมและสร้างโอกาสการเข้าถึงบริการของรัฐ โดยอาศัยความร่วมมือจากทุกภาคส่วน ในสังคม ในรูปแบบอาสาสมัครเข้ามาร่วมกันสนับสนุนการจัดสวัสดิการสังคมและพัฒนาสังคม และร่วมสร้างคุณประโยชน์ต่อสังคมอย่างยั่งยืนต่อไป



ที่มา : http://www.thaigov.go.th/news/contents/details/4360