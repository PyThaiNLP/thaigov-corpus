รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวผู้ด้อยโอกาสทางสังคม มีทั้งคนชราและคนพิการ อาศัยรวมกันหลายชีวิตที่ย่านคลองเตย กรุงเทพฯ 







                                วันพฤหัสบดีที่ 8 มิถุนายน 2560                              





    124  













   รมว.พม. กำชับ จนท. เร่งช่วยเหลือครอบครัวผู้ด้อยโอกาสทางสังคม มีทั้งคนชราและคนพิการ อาศัยรวมกันหลายชีวิตที่ย่านคลองเตย กรุงเทพฯ 
 

   รมว.พม. กำชับ จนท. เร่งช่วยเหลือครอบครัวผู้ด้อยโอกาสทางสังคม มีทั้งคนชราและคนพิการ อาศัยรวมกันหลายชีวิต ที่ย่านคลองเตย กรุงเทพฯ พร้อมเร่งเยียวยาจิตใจเด็กหญิงวัย 9 ขวบ ที่ถูกล่วงละเมิดทางเพศ และผู้ก่อเหตุมีประวัติติดเชื้อ HIV ที่ จ.สกลนคร 





วันนี้ (8 มิ.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 646/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม 
    
    พลตำรวจเอก อดุลย์ กล่าวว่า จากกรณีพบหญิงรายหนึ่ง ทำหน้าที่เป็นเสาหลักของครอบครัว ประกอบอาชีพรับจ้างก่อสร้างรายวัน ต้องรับภาระเพียงลำพังเลี้ยงดูสามีแก่ชราวัย 72 ปี ที่พิการทางการเคลื่อนไหว ไม่สามรถช่วยเหลือตัวเองได้ และลูกชายอีก 3 คน ที่มีความพิการทางการเห็น และมีแนวโน้มที่จะมีความพิการทางการเคลื่อนไหว (เป็นโรคทางพันธุกรรม) ทั้ง 5 ชีวิต อาศัยอยู่ในเพิงไม้สภาพเก่าทรุดโทรมใต้ทางด่วน ไม่มีไฟฟ้าและน้ำประปาใช้ มีสภาพความเป็นอยู่ที่ลำบาก ครอบครัวมีฐานะยากจน ที่ย่านคลองเคย กรุงเทพฯ ตนได้กำชับให้หน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เยี่ยมครอบครัว พร้อมตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวงการพัฒนาสังคมฯ ซึ่งขณะนี้ ศูนย์บริการคนพิการกรุงเทพมหานคร ได้ลงพื้นที่ให้การช่วยเหลือแล้ว พร้อมให้คำแนะนำเรื่องสิทธิสวัสดิการคนพิการ รวมทั้ง ดำเนินการทำบัตรคนพิการให้ใหม่ เนื่องจากบัตรเดิมสูญหาย พร้อมทั้งมอบ  เครื่องอุปโภคและบริโภค เงินสงเคราะห์และฟื้นฟูสมรรถภาพคนพิการ ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยอย่างต่อเนื่อง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง ให้ความช่วยเหลือและคำแนะนำในเรื่องสวัสดิการสังคมตามความเหมาะสม และให้คำแนะนำปรึกษาแก่ครอบครัวดังกล่าวในเรื่องการส่งเสริมอาชีพ เพื่อสร้างรายได้ที่เพียงพอและมั่นคงในระยะยาวต่อไป

    พลตำรวจเอก อดุลย์ กล่าวเพิ่มเติมว่า สำหรับกรณีชายวัย 35 ปี ก่อเหตุล่อลวงเด็กหญิงวัย 9 ขวบ ไปข่มขืนกระทำชำเรา ภายหลังการตรวจสอบประวัติคนร้าย พบว่าเพิ่งพ้นโทษคดีลักษณะดังกล่าวมาได้ไม่นาน แล้วมาก่อเหตุซ้ำ นอกจากนี้ ยังทราบว่าคนร้ายมีประวัติติดเชื้อ HIV อีกด้วย ซึ่งขณะนี้ยังไม่สามารถจับกุมตัวคนร้ายได้ ที่อำเภอเมือง จังหวัดสกลนคร นั้น ตนได้กำชับให้พัฒนาสังคมและความมั่นคงของมนุษย์จังหวัดสกลนคร (พมจ.สกลนคร) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ พร้อมทั้งเร่งเยียวยาฟื้นฟูสภาพจิตใจเด็กหญิงคนดังกล่าวและครอบครัวอย่างใกล้ชิด เพื่อให้เด็กหญิงสามารถกลับไปใช้ชีวิตในสังคมได้อย่างปกติสุข พร้อมร่วมกันหาแนวทางการช่วยเหลือดูแล คุ้มครองสวัสดิภาพของเด็กหญิงในระยะยาวต่อไป ซึ่งจากกรณีดังกล่าวนับว่าเป็นปัญหาสังคมที่รุนแรง จึงขอฝากให้ผู้ปกครอง บุคคลในครอบครัว และทุกคนในสังคม ช่วยกันกวดขันดูแลเด็กและเยาวชนในครอบครัวและในสังคมอย่างใกล้ชิด เพื่อให้เด็กและเยาวชนได้รับความปลอดภัย และไม่ตกเป็นผู้ประสบปัญหาการถูกล่วงละเมิดทางเพศต่อไป



ที่มา : http://www.thaigov.go.th/news/contents/details/4377