รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือชายวัย 56 ปี ป่วยเป็นโรคปอดติดเชื้อ ต้องลาออกจากงานทำให้ขาดรายได้ รับภาระเพียงลำพังเลี้ยงดูลูกชายวัยกำลังเรียน ย่านราชเทวี







                                วันพฤหัสบดีที่ 8 มิถุนายน 2560                              





    168  













   พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือชายวัย 56 ปี ป่วยเป็นโรคปอดติดเชื้อ ต้องลาออกจากงานทำให้ขาดรายได้ รับภาระเพียงลำพังเลี้ยงดูลูกชายวัยกำลังเรียน ย่านราชเทวี
 

   พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือชายอายุ 56 ปี ป่วยเป็นโรคปอดติดเชื้อ ต้องลาออกจากงาน ครอบครัวขาดรายได้ ภรรยาขอแยกทาง ต้องรับภาระเพียงลำพังเลี้ยงดูลูกชาย วัยกำลังเรียน และหลาน ครอบครัวฐานะยากจน ที่ย่านราชเทวี กรุงเทพฯ 





วันนี้ (8 มิ.ย. 60) เวลา 13.30 น. นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้องลงพื้นที่ให้ความช่วยเหลือครอบครัวชายอายุ 56 ปี ที่ป่วยเป็นโรคปอดติดเชื้อ ต้องลาออกจากงาน ส่งผลให้ครอบครัว ขาดรายได้ อีกทั้ง ได้แยกทางกับภรรยา และต้องส่งเสียเลี้ยงดูลูกชายวัย 16 ปี ที่กำลังศึกษา และหลานสาววัย 2 ขวบ อาศัยในบ้านเช่าสภาพเก่าทรุดโทรม ที่ย่านราชเทวี กรุงเทพฯ
 
     นางนภา กล่าวว่า จากกรณีชายอายุ 56 ปี ป่วยเป็นโรคปอดติดเชื้อมาเป็นเวลา 2 ปี เนื่องจากมีฝุ่นละอองสะสมในปอด จากการประกอบอาชีพก่อสร้าง ทำให้ต้องลาออกจากงาน ส่งผลให้ครอบครัวขาดรายได้ อีกทั้ง ภรรยาได้ขอแยกทาง ทั้งนี้ ชายคนดังกล่าวอาศัยอยู่กับลูกสาวอายุ 19 ปี ที่มีลูกชายอายุ 2 ขวบ พร้อมสามี และลูกชายอายุ 16 ปี กำลังศึกษาอยู่ชั้น ปวช. ปี 1 และหลานสาวอายุ 2 ขวบ อีก 1 คน ในบ้านเช่าสภาพเก่าทรุดโทรมแห่งหนึ่ง ครอบครัวมีฐานะยากจน ซึ่งครอบครัวต้องมีค่าใช้จ่ายเรื่องการศึกษาของลูกชายวัย 16 ปี ค่าเช่าบ้าน รวมทั้ง ค่าน้ำ และค่าไฟ นั้น ตนพร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานในสังกัดกระทรวง พม. ได้แก่ กรมพัฒนาสังคมและสวัสดิการ (พส.) และกรมกิจการเด็กและเยาวชน (ดย.) จึงได้ลงพื้นที่เยี่ยมครอบครัว เพื่อตรวจสอบข้อเท็จจริง และประเมินทางสังคมของครอบครัวดังกล่าว อีกทั้ง เร่งดำเนินการช่วยเหลือในเบื้องต้น ตามภารกิจของกระทรวงการพัฒนาสังคมฯ
    
     นางนภา กล่าวต่ออีกว่า ในเบื้องต้น หน่วยงานสังกัดกระทรวง พม. ได้ดำเนินการช่วยเหลือครอบครัวดังกล่าว อาทิ 1) พส. ได้มอบเงินสงเคราะห์ครอบครัวยากจน พร้อมมอบเครื่องอุปโภคบริโภค สำหรับใช้ในชีวิตประจำวัน และ 2) ดย. มอบเงินสงเคราะห์เด็กในครอบครัว พร้อมเครื่องอุปโภคบริโภคที่จำเป็น ทั้งนี้ สำหรับแนวทางการช่วยเหลือในระยะยาว หน่วยงานในสังกัดกระทรวง พม. จะร่วมกันหาแนวทางช่วยเหลือดูแลในเรื่องการจัดสวัสดิการสังคมที่เหมาะสมให้กับครอบครัวดังกล่าว เพื่อพัฒนาคุณภาพชีวิตที่ดีอย่างมั่นคง อาทิ การประสานหน่วยงานที่เกี่ยวข้องในการช่วยเหลือเรื่องการรักษาพยาบาลของผู้ป่วย เรื่องการการศึกษาของเด็กในระยะยาว และการปรับปรุงสภาพที่อยู่อาศัย ให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพ แก่ครอบครัว เพื่อสร้างรายได้ที่มั่นคงและเพียงพอ สามารถเลี้ยงดูตนเองและครอบครัวในระยะยาวได้ "ทั้งนี้ สำหรับประชาชนที่พบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม OSCC โทร 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นางนภา กล่าวในตอนท้าย



ที่มา : http://www.thaigov.go.th/news/contents/details/4398