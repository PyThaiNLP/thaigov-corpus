รัฐบาลไทย-ข่าวทำเนียบรัฐบาล-ปลัด สธ. สั่งการโรงพยาบาลในสังกัดทุกแห่ง ให้ความสำคัญมาตรการรักษาความปลอดภัย







                                วันศุกร์ที่ 9 มิถุนายน 2560                              





    260  













   ปลัด สธ. สั่งการโรงพยาบาลในสังกัดทุกแห่ง ให้ความสำคัญมาตรการรักษาความปลอดภัย
 

   ปลัดกระทรวงสาธารณสุข สั่งการโรงพยาบาลในสังกัดทุกแห่ง ให้ความสำคัญมาตรการรักษาความปลอดภัย กำชับเจ้าหน้าที่ทุกคนช่วยกันสังเกตความผิดปกติ ตรวจสอบกล้องวงจรปิดให้ใช้งานได้ และติดตั้งเพิ่มในจุดสำคัญ 





นายแพทย์โสภณ  เมฆธน ปลัดกระทรวงสาธารณสุข ให้สัมภาษณ์ว่า รัฐมนตรีว่าการกระทรวงสาธารณสุข ให้ความสำคัญกับความปลอดภัยของสถานพยาบาล ความปลอดภัยของผู้ป่วยและเจ้าหน้าที่ ได้สั่งการให้นายแพทย์สาธารณสุขจังหวัด ผู้อำนวยการโรงพยาบาลในสังกัดทั่วประเทศ กำชับเจ้าหน้าที่ผู้ปฏิบัติงานทุกคนช่วยกันเป็นหู เป็นตา สอดส่องสังเกตความผิดปกติต่างๆ เช่น สิ่งของที่ตั้งทิ้งไว้โดยไม่มีเจ้าของ บุคคลที่มีพฤติกรรมน่าสงสัย และต้องตรวจสอบกล้องวงจรปิดให้อยู่ในสภาพใช้การได้ หากต้องติดตั้งเพิ่มในจุดสำคัญ ดำเนินการให้เสร็จสิ้นภายในเดือนนี้ โดยทำหนังสือสั่งการไปยังทุกจังหวัดอีกครั้ง

นายแพทย์โสภณ กล่าวต่อว่า  สำหรับกรณีพบวัตถุต้องสงสัยที่โรงพยาบาลชลบุรีเมื่อคืนที่ผ่านมา (8 มิถุนายน 2560) ขอชื่นชมเจ้าหน้าที่รักษาความปลอดภัยของโรงพยาบาลที่ได้มีการตรวจตราอย่างละเอียด ทำให้พบวัตถุต้องสงสัยดังกล่าว ซึ่งทราบว่าที่ผ่านมาโรงพยาบาลชลบุรีได้มีการอบรมทีมเจ้าหน้าที่รักษาความปลอดภัยของโรงพยาบาล ทำให้การดำเนินงานมีประสิทธิภาพเป็นอย่างดี
 
 ************************************** 9 มิถุนายน 2560



ที่มา : http://www.thaigov.go.th/news/contents/details/4412