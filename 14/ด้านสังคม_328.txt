รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กหญิงวัย 2 ขวบ ที่ผู้เป็นพ่อวัย 27 ปี มีอาการทางประสาท ใช้มีดแทงหน้าอกฆ่าตัวตาย ที่ จ.ลพบุรี พร้อมช่วยเหลือครอบครัวผู้ด้อยโอกาสทางสังคม







                                วันอังคารที่ 13 มิถุนายน 2560                              





    126  













   รมว.พม. กำชับ จนท. เร่งเยียวยาจิตใจเด็กหญิงวัย 2 ขวบ ที่ผู้เป็นพ่อวัย 27 ปี มีอาการทางประสาท ใช้มีดแทงหน้าอกฆ่าตัวตาย ที่ จ.ลพบุรี พร้อมช่วยเหลือครอบครัวผู้ด้อยโอกาสทางสังคม
 

   รมว.พม. กำชับ จนท. เร่งเยียวยาจิตใจเด็กหญิงวัย 2 ขวบ ที่ผู้เป็นพ่อวัย 27 ปี มีอาการทางประสาท ใช้มีดแทงหน้าอกฆ่าตัวตาย เพราะคิดว่าภรรยาจะมาแย่งตัวลูกสาว ที่ จ.ลพบุรี พร้อมช่วยเหลือครอบครัวผู้ด้อยโอกาสและประสบปัญหาทางสังคมที่ จ.ฉะเชิงเทรา และพิษณุโลก 





วันนี้ (13 มิ.ย. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 649/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
 
          พลตำรวจเอก อดุลย์ กล่าวว่า จากกรณีชายหนุ่มวัย 27 ปี มีอาการทางประสาท หลังจากเลิกรากับภรรยา เกิดอาการคุ้มคลั่ง คิดว่าอดีตภรรยาจะกลับมาเอาตัวลูกสาววัย 2 ขวบไป จึงได้อุ้มลูกสาวซุกไว้ในเสื้อตลอดเวลา จนเด็กหญิงเกิดอาการอ่อนเพลีย ซึ่งผู้เป็นปู่พูดจาเกลี้ยมกล่อมจนพ่อเด็กยอมปล่อยตัวลูกสาว จากนั้นได้ก่อเหตุสลด โดยใช้อาวุธมีดแทงหน้าอกฆ่าตัวตาย ที่อำเภอเมือง จังหวัดลพบุรี นั้น ตนได้กำชับให้พัฒนาสังคมและความมั่นคง ของมนุษย์จังหวัดลพบุรี (พมจ.ลพบุรี) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านเด็กของกระทรวงการพัฒนาสังคมฯ พร้อมเร่งเยียวยาสภาพจิตใจเด็กหญิงและครอบครัวอย่างใกล้ชิด อีกทั้ง ร่วมกันหาแนวทางการช่วยเหลือครอบครัวดังกล่าวในระยะยาวต่อไป
 
          พลตำรวจเอก อดุลย์ กล่าวเพิ่มเติมว่า สำหรับกรณีหญิงชราอายุ 71 ปี ต้องรับภาระเพียงลำพัง เลี้ยงดูลูกชาย ที่พิการเป็นอัมพาตช่วงล่าง จากอุบัติเหตุโดนรถทับ และถูกภรรยาทอดทิ้งไป โดยที่หญิงชราอาศัยรับจ้างทอเสื่อ มีรายได้วันละไม่กี่บาท และเบี้ยยังชีพผู้สูงอายุเดือนละ 800 บาท ใช้ประทังชีวิต ครอบครัวมีฐานะยากจน ที่จังหวัดฉะเชิงเทรา และกรณีเด็กหญิงวัย 4 ขวบ สมองมีพัฒนาการช้า พิการกระดูกสันหลังคดผิดรูป ซี่โครงกดทับปอด หายใจลำบาก และหัวใจกลับด้าน ต้องได้รับการผ่าตัด แต่ครอบครัวมีฐานะยากจน ไม่มีเงินเพียงพอ ค่ารักษาพยาบาล อาศัยอยู่กับผู้เป็นแม่ที่ต้องลาออกจากงาน เพื่อมาอยู่ดูแลอย่างใกล้ชิด มีเพียงผู้เป็นพ่อที่ทำงาน หาเลี้ยงครอบครัวเพียงคนเดียว ที่จังหวัดพิษณุโลก นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ฉะเชิงเทรา และ พมจ.พิษณุโลก พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านคนพิการ ผู้สูงอายุ และด้านเด็ก ของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างต่อเนื่อง นอกจากนี้ ให้คำแนะนำปรึกษาแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป



ที่มา : http://www.thaigov.go.th/news/contents/details/4475