รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งช่วยเหลือหญิงสาวตั้งครรภ์ 4 เดือน ถูกสามีสาดน้ำกรดใส่ใบหน้าและลำตัว ได้รับบาดเจ็บสาหัส ที่ จ.บุรีรัมย์







                                วันจันทร์ที่ 27 มีนาคม 2560                              





    277  













   ปลัด พม. กำชับ จนท. เร่งช่วยเหลือหญิงสาวตั้งครรภ์ 4 เดือน ถูกสามีสาดน้ำกรดใส่ใบหน้าและลำตัว ได้รับบาดเจ็บสาหัส ที่ จ.บุรีรัมย์
 

   ปลัด พม. กำชับ จนท. เร่งช่วยเหลือหญิงสาวตั้งครรภ์ 4 เดือน ถูกสามีสาดน้ำกรดใส่ใบหน้าและลำตัว ได้รับบาดเจ็บสาหัส ที่ จ.บุรีรัมย์ และหญิงวัย 40 ปี ป่วยเป็นโรคมะเร็งเต้านม และมีแผลขนาดใหญ่ทั่วทั้งหน้าอก ที่ จ.ฉะเชิงเทรา
 





วันนี้ (27 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 600/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม

 นายไมตรี กล่าวว่า จากกรณีหญิงสาววัย 20 ปี ที่กำลังตั้งครรภ์ได้ 4 เดือน ถูกสามีที่มีอาการมึนเมาสุรา สาดน้ำกรดใส่ใบหน้าและลำตัว ได้รับบาดเจ็บสาหัส ตาข้างขวาเริ่มมองไม่เห็น เป็นแผลพุพองทั่วใบหน้า ลำคอ และแผ่นหลัง ทั้งยังต้องรับภาระเลี้ยงดูลูกชายอีก 2 คน วัย 1 ขวบ และ 4 ขวบ ครอบครัวมีฐานะยากจน  ไม่มีเงินค่ารักษาพยาบาล ที่อำเภอเมือง จังหวัดบุรีรัมย์ นั้น ตนได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ โดยเฉพาะการรักษาพยาบาลของหญิงสาวดังกล่าวอย่างต่อเนื่อง และเร่งเยียวยาและฟื้นฟูสภาพจิตใจจากการถูกทำร้ายร่างกาย อีกทั้ง การศึกษาเล่าเรียนของเด็กชายทั้ง 2 คน ในระยะยาว      และทางทีม พม. ในพื้นที่จะติดตามการให้ความช่วยเหลือเป็นระยะอย่างต่อเนื่องต่อไป

นายไมตรี กล่าวเพิ่มเติมว่า จากกรณีหญิงวัย 40 ปี ป่วยเป็นโรคมะเร็งเต้านม เป็นแผลเน่าขนาดใหญ่ทั่วทั้งหน้าอก สร้างความเจ็บปวดทุกข์ทรมานอย่างมาก อาศัยอยู่กับสามี และลูกสาววัย 13 ปี ครอบครัวมีฐานะยากจน ไม่มีเงินค่ารักษาพยาบาล ที่อำเภอสนามชัยเขต จังหวัดฉะเชิงเทรา นั้น ตนได้กำชับให้พัฒนาสังคมและความมั่นคงของมนุษย์จังหวัดฉะเชิงเทรา  (พมจ.ฉะเชิงเทรา) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ  รวมทั้งมอบสิ่งของเครื่องใช้ที่จำเป็น และอุปกรณ์การเรียน  นอกจากนี้  ได้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยอย่างใกล้ชิด และเรื่องการศึกษาเล่าเรียนของเด็กหญิงในระยะยาวของเด็กต่อไป อีกทั้งการพัฒนาชีวิตความเป็นอยู่ต่างๆ เพื่อคุณภาพชีวิตที่เหมาะสมต่อไป 
 



ที่มา : http://www.thaigov.go.th/news/contents/details/2673