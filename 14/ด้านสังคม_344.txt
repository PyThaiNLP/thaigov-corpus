รัฐบาลไทย-ข่าวทำเนียบรัฐบาล-รมว.พม. กำชับ จนท. ให้ความคุ้มครองกลุ่มนักศึกษา 8 คน ที่อาจเข้าข่ายเป็นผู้เสียหาย จากการค้ามนุษย์ หลังถูกบังคับใช้แรงงาน และถูกลวนลาม ขณะไปฝึกงานที่เกาหลีใต้







                                วันศุกร์ที่ 16 มิถุนายน 2560                              





    103  













   รมว.พม. กำชับ จนท. ให้ความคุ้มครองกลุ่มนักศึกษา 8 คน ที่อาจเข้าข่ายเป็นผู้เสียหาย จากการค้ามนุษย์ หลังถูกบังคับใช้แรงงาน และถูกลวนลาม ขณะไปฝึกงานที่เกาหลีใต้
 

   รมว.พม. กำชับ จนท. ให้ความคุ้มครองกลุ่มนักศึกษา 8 คน ที่อาจเข้าข่ายเป็นผู้เสียหาย จากการค้ามนุษย์ หลังถูกบังคับใช้แรงงาน และถูกลวนลาม ขณะไปฝึกงานที่เกาหลีใต้ 





วันนี้ (16 มิ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 652/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีนักศึกษาจากวิทยาลัยเกษตรและเทคโนโลยีเชียงราย จำนวน 8 คน ได้เข้าร้องเรียนศูนย์ดำรงธรรม หลังเดินทางกลับมายังประเทศไทยก่อนกำหนด ว่าได้ไปฝึกงานตามโครงการศึกษาฝึกงานที่ทางวิทยาลัยร่วมกับองค์กรนิติบุคคลประเทศเกาหลีใต้ โดยการไปทำงานที่ประเทศเกาหลีใต้ในครั้งนี้ ไม่ตรงกับสายงานที่เรียนมา นอกจากนี้ ยังถูกใช้แรงงานหนัก ในขณะที่นักศึกษาหญิงถูกลวนลามทางเพศ จึงได้พากันหนีไปขอความช่วยเหลือจากสถานเอกอัครราชทูตไทย ณ กรุงโซล ให้ช่วยส่งตัวกลับประเทศไทย นั้น ล่าสุด พัฒนาสังคมและความมั่นคงของมนุษย์จังหวัดเชียงราย (พมจ.เชียงราย) พร้อมด้วยทีมสหวิชาชีพได้ร่วมกันตรวจสอบข้อเท็จจริงในเบื้องต้น พบว่ากลุ่มนักศึกษาดังกล่าว เป็นชาย 5 คน และหญิง 3 คน อายุระหว่าง 19-24 ปี โดยได้เดินทางไปฝึกงานที่ประเทศเกาหลีใต้ตั้งแต่วันที่ 24 มีนาคม 2560 จนถึงวันที่ 14 มิถุนายน 2560 และถูกหลอกลวงไปแสวงหาประโยชน์จากการบังคับใช้แรงงานเยี่ยงทาสและถูกลวนลามทางเพศ ดังนั้นนักศึกษากลุ่มนี้อาจเข้าข่ายเป็นผู้เสียหายจากการค้ามนุษย์ โดยทีมสหวิชาชีพจะมีการดำเนินการตรวจสอบข้อเท็จจริงและคัดแยกผู้เสียหายอย่างละเอียดอีกครั้ง
 
     "ตนได้กำชับให้ข้าราชการหน่วยงานของ พม.จังหวัดเชียงราย ได้ให้การช่วยเหลือคุ้มครองสวัสดิภาพนักศึกษาทั้ง 8 คนโดยเร่งด่วนแล้ว ทั้งนี้ จะดูแลเรื่องที่พักที่ปลอดภัย การคุ้มครองและพิทักษ์สิทธิตามกฎหมาย เพื่อนำไปสู่การนำตัวผู้กระทำผิดมาลงโทษต่อไป” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/4589