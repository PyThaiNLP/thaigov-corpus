รัฐบาลไทย-ข่าวทำเนียบรัฐบาล-กระทรวงดิจิทัลฯ ลุยจัดงาน Digital Thailand Big Bang 2017 นำคนไทยสัมผัสโลกอนาคตด้วยนวัตกรรมดิจิทัล 







                                วันจันทร์ที่ 19 มิถุนายน 2560                              





    378  













   กระทรวงดิจิทัลฯ ลุยจัดงาน Digital Thailand Big Bang 2017 นำคนไทยสัมผัสโลกอนาคตด้วยนวัตกรรมดิจิทัล 
 

   กระทรวงดิจิทัลฯ 





              ดร.พิเชฐ ดุรงคเวโรจน์ รมว.กระทรวงดิจิทัลฯ ระดมกำลังหน่วยงานภาครัฐ-ภาคเอกชนทั้งในและต่างประเทศ ร่วมจัดงานนิทรรศการ Digital Thailand Big Bang 2017 พร้อมดึงกูรูด้านเทคโนโลยีดิจิทัลจากทั่วโลกร่วมแชร์ประสบการณ์ในงานอย่างคับคั่ง ย้ำงานนี้จะทำให้ทุกคนก้าวเข้าสู่โลกแห่งอนาคต ด้วยการสัมผัสนวัตกรรมสุดล้ำที่หาดูยากจากต่างประเทศ ชมโชว์การแข่งขันโดรนที่สร้างสรรค์โดยคนรุ่นใหม่ เร่งสร้างการรับรู้ให้ประชาชนพร้อมรับมือการเปลี่ยนผ่านสู่สังคมดิจิทัลที่กำลังจะมาถึง
 
               ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยถึงความคืบหน้าการเตรียมการจัดงานนิทรรศการ Digital Thailand Big Bang 2017 โดยกระทรวงดิจิทัลฯ ในฐานะเจ้าภาพจัดงานฯ ได้มอบหมายให้สำนักงานส่งเสริมเศรษฐกิจดิจิทัลเป็นผู้รับผิดชอบหลักในการประสานกับทุกหน่วยงานในสังกัด รวมถึงหน่วยงานที่เกี่ยวข้องทั้งภาครัฐ รัฐวิสาหกิจ และภาคเอกชน ทั้งในประเทศและต่างประเทศ เข้าร่วม จัดงานในครั้งนี้ ปัจจุบันมีความก้าวหน้าการเตรียมการของแต่ละส่วนงานเป็นไปตามเป้าหมาย โดยได้เรียนเชิญ พล.อ.ประยุทธ์ จันทร์โอชา นายกรัฐมนตรี เป็นประธานเปิดงาน ในวันที่ 21 กันยายน 2560 รวมทั้งได้เชิญผู้มีชื่อเสียงและประสบการณ์ด้านเทคโนโลยีและนวัตกรรมดิจิทัล อาทิ มร.เจฟฟ์ ฮอฟฟ์แมน ผู้ร่วมก่อตั้ง Priceline มร.เจฟ เบซอส ผู้ก่อตั้งเว็บ amazon.com และ มร.โจนาธาน ออร์ทมานส์ ประธานและผู้ร่วมก่อตั้ง Global Entrepreneur Network (GEN) ฯลฯ มาร่วมแบ่งปันประสบการณ์ในงานนี้ด้วย
 
              สำหรับรูปแบบการจัดงานจะแบ่งเป็น 4 โซนหลัก ประกอบด้วย โซนที่ 1 “Digital Ecosystem Thailand” ระบบนิเวศและผู้ประกอบการดิจิทัล แบ่งเป็น 4 กลุ่ม ได้แก่ Digital startup, Digital services, Digital Entrepreneur และ Global Network
 
               โซนที่ 2 “Digital Community and Smart City” แบ่งเป็น ๓ มิติชุมชน ได้แก่ ชุมชนเมืองที่อยู่ในเมือง ชุมชนที่อยู่ในชนบท และชุมชนอนาคตที่กำลังจะอยู่บนโลกไซเบอร์ สำหรับ Smart City จะแบ่งเป็น 3 ด้านหลัก ๆ คือ Economy (เศรษฐกิจ) Environment (สิ่งแวดล้อม) และ Society (สังคม) ซึ่งในแต่ละโซนจะมีไฮไลท์ของเทคโนโลยีดิจิทัลที่ทันสมัย และน่าสนใจมาจัดแสดงให้ผู้เข้าร่วมชมงานได้สัมผัสอย่างหลากหลาย
 
             โซนที่ 3 “Digital Park” เขตส่งเสริมอุตสาหกรรมและนวัตกรรมดิจิทัล แบ่งเป็น Quality of Living, Digital Industry Investment, Digital Innovation Service และ University
 
              และโซนที่ 4 “Digital Playground” แบ่งเป็น Co-working space, Maker space และ New Innovation โดยจะมีการนำเสนอไอเดียใหม่ในการประกอบธุรกิจ และอาชีพในอนาคต ซึ่งมีไฮไลท์อยู่ที่กิจกรรมการแข่งขันขับโดรน ระหว่างมหาวิทยาลัย เพื่อสร้างแรงบันดาลใจให้เด็กยุคใหม่ได้ปรับแต่งอุปกรณ์ของตัวเองให้สามารถเอาชนะคู่ต่อสู้
 
               สำหรับการจัดงานนิทรรศการ Digital Thailand Big Bang 2017 ถือเป็นงานแห่งนวัตกรรมด้านดิจิทัลที่ผู้เข้าร่วมงานจะมีความรู้สึกได้เข้าใกล้โลกแห่งอนาคต พร้อมทั้งเป็นการเปิดโลกทัศน์เพื่อการปรับตัวสู่สังคมดิจิทัลที่กำลังจะเกิดขึ้น โดยงานดังกล่าว จะจัดขึ้นระหว่างวันที่ 21-24 กันยายน 2560 ณ อาคารชาเลนเจอร์ ศูนย์แสดงสินค้าและการประชุม อิมแพ็ค เมืองทองธานี
 

***********************************



ที่มา : http://www.thaigov.go.th/news/contents/details/4642