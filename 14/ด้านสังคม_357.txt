รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงวัย 35 ปี ถูกสามีทำร้ายร่างกายและกักขังกว่า 8 วัน ที่ จ.นราธิวาส และเยียวยาจิตใจ 2 เด็กหญิง ที่ถูกแม่แท้ๆ ติดยาเสพติดทำร้ายร่างกาย ที่ จ.สระบุรี







                                วันอังคารที่ 20 มิถุนายน 2560                              





    121  













   รมว.พม. กำชับ จนท. เร่งช่วยเหลือหญิงวัย 35 ปี ถูกสามีทำร้ายร่างกายและกักขังกว่า 8 วัน ที่ จ.นราธิวาส และเยียวยาจิตใจ 2 เด็กหญิง ที่ถูกแม่แท้ๆ ติดยาเสพติดทำร้ายร่างกาย ที่ จ.สระบุรี
 

   รมว.พม. กำชับ จนท. เร่งช่วยเหลือหญิงวัย 35 ปี ที่ถูกสามีทำร้ายร่างกาย และกักขังไว้กว่า 8 วัน ที่ จ.นราธิวาส และเยียวยาจิตใจ 2 เด็กหญิง ที่ถูกแม่แท้ๆ ติดยาเสพติด ทำร้ายร่างกายเป็นประจำ ที่ จ.สระบุรี 





วันนี้ (20 มิ.ย. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคง ของมนุษย์ (ศปก.พม.) ครั้งที่ 654/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีหญิงวัย 35 ปี ถูกผู้เป็นสามีที่มีอาการมึนเมายาเสพติด ทำร้ายร่างกายอย่างทารุณ ได้รับบาดเจ็บทั่วร่างกาย และถูกกักขังไว้ในบ้านเพื่อทรมานร่างกายนานกว่า 8 วัน ซึ่งผู้ก่อเหตุยังใช้อาวุธปืนข่มขู่เพื่อนบ้านหากเข้ามาให้การช่วยเหลือ ที่อำเภอรือเสาะ จังหวัดนราธิวาส และหญิงรายหนึ่งที่ติดยาเสพติด จนเกิดอาการคุ้มคลั่งทุบตีทำร้ายลูกสาวแท้ๆ 2 คน วัย 7 ขวบ และ 11 ขวบ เป็นประจำ โดยผู้เป็นสามีเสียชีวิต หญิงดังกล่าวจึงไปมีครอบครัวใหม่ ทิ้งลูกสาว 2 คน ให้อยู่กับผู้เป็นยายตามลำพัง ที่อำเภอหนองแค จังหวัดสระบุรี นั้น ทั้ง 2 กรณี นับเป็นปัญหาความรุนแรงในครอบครัว ซึ่งคนในครอบครัวและชุมชนต้องร่วมกันป้องกันและแก้ไข โดยหากพบเห็นปัญหาในลักษณะดังกล่าว สามารถแจ้งขอความช่วยเหลือมาที่กระทรวง พม. ผ่านศูนย์ช่วยเหลือสังคม สายด่วน โทร 1300 ตลอด 24 ชั่วโมง ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นราธิวาส และ พมจ.สระบุรี พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมเร่งเยียวยาสภาพจิตใจหญิงคนดังกล่าวอย่างใกล้ชิด และประสานหน่วยงานที่เกี่ยวข้องในพื้นที่ช่วยเหลือเรื่องการดูแลรักษาพยาบาลอาการบาดเจ็บอย่างต่อเนื่อง อีกทั้ง ร่วมหาแนวทางการช่วยเหลือและป้องกัน ไม่เกิดเหตุลักษณะดังกล่าวขึ้นอีก ส่วนกรณีเด็กหญิง 2 คนที่ถูกผู้เป็นแม่ทำร้ายร่างกาย ขณะนี้ บ้านพักเด็กและครอบครัวจังหวัดสระบุรี ได้รับตัวเด็กหญิงทั้ง 2 คน มาอยู่ในความดูแลเรียบร้อยแล้ว เพื่อคุ้มครองสวัสดิภาพและเยียวยาสภาพจิตใจอย่างใกล้ชิด
 
     พลตำรวจเอก อดุลย์ กล่าวเพิ่มเติมว่า สำหรับกรณี 2 พี่น้องชาย-หญิง วัย 10 ขวบ และ 12 ขวบ ครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและวันหยุด ออกตระเวนรับจ้างทำงานทั่วไป เพื่อหาเงินช่วยเหลือจุนเจือครอบครัว ซึ่งอาศัยอยู่กับแม่ที่มีอาชีพรับจ้างทั่วไป ยายที่นอนป่วยติดเตียง ไม่สามารถช่วยเหลือตัวเองได้ และลุงที่มีอาการไม่สมประกอบ ที่จังหวัดระยอง และกรณีชายวัย 59 ปี พิการแขนด้วน 1 ข้าง และขาต้องดามเหล็ก เนื่องจากประสบอุบัติเหตุทางรถ แต่สู้ชีวิต เรียนรู้การดัดลูกโป่งเป็นรูปการ์ตูนและสัตว์ต่างๆ และนำออกไปตระเวนขายตามตลาดถนนคนเดิน เพื่อหารายได้จุนเจือครอบครัว และต้องรับภาระเลี้ยงดูภรรยาที่ป่วยเป็นโรคทางสมอง และหลานเล็กๆ อีก 2 คน ที่ลูกนำมาทิ้งไว้ให้เลี้ยงดู ครอบครัวมีฐานะยากจน อีกทั้ง ประสบเคราะห์ร้ายถูกคนร้ายงัดบ้านขโมยเงิน และทรัพย์สิน รวมมูลค่ากว่า 30,000 บาท ที่อำเภอเมือง จังหวัดกระบี่ นั้น ตนขอชื่นชมในความขยันหมั่นเพียร ตั้งใจศึกษาเล่าเรียน ช่วยแบ่งเบาภาระของครอบครัว และไม่ย่อท้อต่ออุปสรรคของเด็กทั้ง 2 คน น่ายกย่องเป็นตัวอย่างที่ดีของเด็กและเยาวชน และขอชื่นชมในความขยันอดทนของชายพิการ ถึงแม้มีอุปสรรคทางร่างกาย แต่ไม่ย่อท้อ และไม่นำมาเป็นอุปสรรคในการดำเนินชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ระยอง และ พมจ.กระบี่ พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กและคนพิการของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ดูแลเรื่องการศึกษาของเด็กทั้ง 2 คน ในระยะยาว การช่วยเหลือดูแลรักษาพยาบาลของผู้ที่ป่วยอย่างต่อเนื่อง นอกจากนี้ ให้ความช่วยเหลือในเรื่องสวัสดิการสังคมตามความเหมาะสม อีกทั้ง ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง ในระยะยาวต่อไป



ที่มา : http://www.thaigov.go.th/news/contents/details/4659