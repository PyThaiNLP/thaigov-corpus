รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ ร่วมยินดีโครงการ “อสม.ออนไลน์” รับรางวัลระดับโลกจาก ITU & UN







                                วันพุธที่ 21 มิถุนายน 2560                              





    114  













   รมว.กระทรวงดิจิทัลฯ ร่วมยินดีโครงการ “อสม.ออนไลน์” รับรางวัลระดับโลกจาก ITU & UN
 

   รมว.กระทรวงดิจิทัลฯ  





              ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วย ศาสตราจารย์คลินิกเกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ร่วมแสดงความยินดีกับโครงการ “อสม.ออนไลน์” ซึ่งได้รับรางวัลระดับโลก WSIS Project Prizes จากสหภาพโทรคมนาคมระหว่างประเทศ (ITU) และองค์การสหประชาชาติ (UN) โดยบริษัท แอดวานซ์ อินโฟร์ เซอร์วิส จำกัด (มหาชน) ร่วมกับอาสาสมัครสาธารณสุข  ทั่วประเทศ พัฒนาแอปพลิเคชัน “อสม.ออนไลน์” ขึ้นเพื่อช่วยงานสาธารณสุขไทยตามนโยบายไทยแลนด์ 4.0 รวมทั้งเพื่อเป็นการส่งเสริมและกระตุ้นให้นำเทคโนโลยีดิจิทัลมาประยุกต์ใช้ในการพัฒนาการสาธารณสุข ซึ่งจะส่งเสริมคุณภาพชีวิตและพัฒนาสังคมโลกที่สอดคล้องกับเป้าหมายของการพัฒนาอย่างยั่งยืน ทั้งนี้ ที่ผ่านมากระทรวงดิจิทัลฯ ได้ร่วมมือกับภาคเอกชนในการดำเนินงานโครงการต่างๆ มาอย่างต่อเนื่อง รวมถึงผู้ให้บริการระบบสื่อสารโทรคมนาคม ที่ได้ให้ความสำคัญและสร้างสรรค์นวัตกรรมในการนำเทคโนโลยีดิจิทัลไปใช้ประโยชน์ในด้านต่างๆ ของประเทศ เพื่อช่วยยกระดับคุณภาพชีวิตคนไทยให้ดียิ่งขึ้น สอดคล้องกับเป้าหมายในการพัฒนาดิจิทัลเพื่อเศรษฐกิจและสังคมของประเทศให้ก้าวเข้าสู่ไทยแลนด์ 4.0 เมื่อวันที่ 19 มิถุนายน 2560 ณ ห้องโลตัส 3 – 4 โรงแรมเซ็นทารา แกรนด์ และบางกอกคอนเวนชันเซ็นเตอร์ แอท เซ็นทรัลเวิลด์ กรุงเทพฯ             
 

**************************



ที่มา : http://www.thaigov.go.th/news/contents/details/4681