รัฐบาลไทย-ข่าวทำเนียบรัฐบาล-รมว.พม. เป็นประธานในพิธี “ยกเสาเอกชุมชนใหม่ สหกรณ์เคหสถานบ้านมั่นคงริมคลองสอง จำกัด บ้านประชารัฐริมคลอง”







                                วันพฤหัสบดีที่ 22 มิถุนายน 2560                              





    232  













   รมว.พม. เป็นประธานในพิธี “ยกเสาเอกชุมชนใหม่ สหกรณ์เคหสถานบ้านมั่นคงริมคลองสอง จำกัด บ้านประชารัฐริมคลอง”
 

   รมว.พม. เป็นประธานในพิธี “ยกเสาเอกชุมชนใหม่ สหกรณ์เคหสถานบ้านมั่นคงริมคลองสอง จำกัด บ้านประชารัฐริมคลอง” เพื่อสร้างชุมชนใหม่ 356 ครัวเรือน ที่ย่านสายไหม กทม.  





วันนี้ (22 มิ.ย. 60) เวลา 14.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) เป็นประธานในพิธี "ยกเสาเอกชุมชนใหม่ สหกรณ์เคหสถานบ้านมั่นคง ริมคลองสอง จำกัด บ้านประชารัฐริมคลอง” โดยมีนายไมตรี อินทุสุต ปลัดกระทรวงการพัฒนาสังคมและ ความมั่นคงของมนุษย์ (ปลัด พม.) พร้อมด้วย นายสมชาติ ภาระสุวรรณ รักษาการผู้อำนวยการสถาบันพัฒนาองค์กรชุมชน (องค์การมหาชน) นางรัตนธร รัตนสกุล ผู้อำนวยการเขตสายไหม ตัวแทนหน่วยงานที่เกี่ยวข้อง และเครือข่ายชาวบ้านริมคลอง จำนวนกว่า 200 คน เข้าร่วมงาน ณ บริเวณที่ดินแปลงใหม่ ซอยเพิ่มสิน 13 เขตสายไหม กรุงเทพฯ 
 
     พลตำรวจเอก อดุลย์ กล่าวว่า รัฐบาลภายใต้การนำของพลเอกประยุทธ์ จันทร์โอชา นายกรัฐมนตรี มีนโยบายแก้ไขปัญหาความเดือดร้อนด้านที่อยู่อาศัยให้แก่ประชาชนผู้ที่มีรายได้น้อย จึงมอบหมายให้กระทรวง พม. จัดทำ แผนยุทธศาสตร์ 20 ปี เพื่อแก้ไขปัญหาด้านที่อยู่อาศัยให้ประชาชน ซึ่งการพัฒนาที่อยู่อาศัยในชุมชนริมคลองลาดพร้าวและคลองบางซื่อ เป็นส่วนหนึ่งของแผนยุทธศาสตร์ดังกล่าว โดยมีสถาบันพัฒนาองค์กรชุมชน (องค์การมหาชน) (พอช.) เป็นหน่วยงานที่รับผิดชอบ ซึ่งได้เริ่มดำเนินการแล้วในคลองลาดพร้าวและคลองบางซื่อ เป็นระยะเวลา 3 ปี มีเป้าหมาย 52 ชุมชน จำนวน 7,081 ครัวเรือน ขณะนี้ สร้างบ้านเสร็จแล้วจำนวน 763 ครัวเรือน ส่วนที่เหลือจะเร่งดำเนินการต่อไป โดยมีหน่วยงานที่เกี่ยวข้องทั้งภาครัฐและเอกชนร่วมให้การสนับสนุนเป็นโครงการบ้านประชารัฐริมคลอง 
 
      พลตำรวจเอก อดุลย์ กล่าวต่อไปว่า สหกรณ์เคหสถานบ้านมั่นคงริมคลองสอง นับเป็นหนึ่งโครงการ บ้านประชารัฐริมคลองที่เกิดจากการรวมกลุ่มกันของ 9 ชุมชนในเขตสายไหม ที่ได้รับผลกระทบจากการสร้างเขื่อนระบายน้ำของ กทม. และไม่สามารถอยู่อาศัยในชุมชนเดิมได้ โดยผู้นำชุมชนได้ร่วมกันหาซื้อที่ดินแปลงใหม่ จนได้ที่ดินบริเวณซอยเพิ่มสิน 13-15 เขตสายไหม มีขนาดที่ดิน 12 ไร่ 3 งาน 71.7 ตารางวา คิดเป็นราคาที่ดิน 90.3 ล้านบาท สามารถรองรับชาวชุมชนได้ทั้งหมด 356 ครัวเรือน โดยในวันนี้ จึงมีการกำหนดจัดพิธี "ยกเสาเอกชุมชนใหม่ สหกรณ์เคหสถานบ้านมั่นคงริมคลองสอง จำกัด บ้านประชารัฐริมคลอง” และหลังจากนั้น บริษัทรับเหมาจะเริ่มตอกเสาเข็มเพื่อก่อสร้างบ้านเฟสแรกจำนวน 120 หลัง ตามแผนงานจะสร้างบ้านเฟสแรกให้เสร็จภายในสิ้นปีนี้ ส่วนเฟสที่ 2 จำนวน 120 หลัง และเฟสที่ 3 จำนวน 116 หลัง ซึ่งจะดำเนินการในระยะต่อไป ซึ่งคาดว่าจะแล้วเสร็จทั้งหมดภายในปี 2561 
 
      พลตำรวจเอก อดุลย์ กล่าวต่ออีกว่า สำหรับทั้ง 9 ชุมชน ที่จะดำเนินการปลูกสร้างบ้านในที่ดินใหม่ ประกอบด้วย ชุมชนเลียบคลองสอง จำนวน 167 ครัวเรือน ชุมชนประชานุกูล จำนวน 32 ครัวเรือน ชุมชนพัฒนาหมู่ 1จำนวน 45 ครัวเรือน ชุมชนพัฒนาหมู่ 2 จำนวน 8 ครัวเรือน ชุมชนเพิ่มสินถมยา จำนวน 30 ครัวเรือน ชุมชนเพิ่มสินร่วมใจจำนวน 28 ครัวเรือน ชุมชน กสบ.หมู่ 5 จำนวน 29 ครัวเรือน ชุมชนสายไหมพัฒนา จำนวน 5 ครัวเรือน และชุมชนหลังซอยแอนเน๊กซ์ จำนวน 12 ครัวเรือน รวมจำนวนทั้งสิ้น 356 ครัวเรือน ส่วนแบบบ้านเป็นบ้านแถว 2 ชั้น ขนาดบ้าน 4 X 7 ตารางเมตร ราคาบ้าน 212,620 บาท ราคาที่ดิน 253,905 บาท รวมราคาต่อหลัง 466,525 บาท ทั้งนี้ พอช. ได้สนับสนุนสินเชื่อในการซื้อที่ดินจำนวน 90.3 ล้านบาท และงบก่อสร้างบ้าน รวม 356 หลัง จำนวน 37.3 ล้านบาท โดยคิดอัตราดอกเบี้ยร้อยละ 4 บาทต่อปี นอกจากนี้ ยังได้สนับสนุนการพัฒนาสาธารณูปโภคในชุมชน รวม17.8 ล้านบาท อุดหนุนที่อยู่อาศัย รวม 8.9 ล้านบาท งบบริหารจัดการร้อยละ 5 รวม 5 แสนบาท งบช่วยเหลือ ผู้ที่ได้รับผลกระทบรวม 25.6 ล้านบาทรวมเป็นงบประมาณทั้งหมด 180.4 ล้านบาท 
 
    "ขณะนี้ พอช. ได้สนับสนุนการพัฒนาที่อยู่อาศัยตามโครงการบ้านประชารัฐริมคลองไปแล้ว 11 ชุมชน โดยมี บ้านที่สร้างเสร็จแล้ว รวม 763 หลัง ส่วนที่เหลืออยู่ในระหว่างการดำเนินการ สำหรับชุมชนที่สร้างบ้านเสร็จแล้ว ทาง พอช. และหน่วยงานที่เกี่ยวข้องจะดำเนินการสนับสนุนให้มีการพัฒนาในด้านต่างๆ เพื่อให้เป็นชุมชนต้นแบบ ในการพัฒนาที่อยู่อาศัยริมคลอง โดยจะมีการพัฒนาคุณภาพชีวิตแบบครบวงจร เช่น ส่งเสริมกิจกรรมเด็ก เยาวชน สตรี และผู้สูงอายุ ให้มีการส่งเสริมอาชีพเพื่อให้ชาวชุมชนมีรายได้ในการเลี้ยงดูตนเองและครอบครัวได้อย่างยั่งยืน รวมทั้งการส่งเสริมด้านสิ่งแวดล้อมในชุมชน อาทิ การจัดเก็บขยะ การบำบัดน้ำเสียก่อนปล่อยลงสู่คลอง โดยมีชุมชน ที่จะพัฒนาให้เป็นชุมชนต้นแบบช่วงแรกมี 3 ชุมชน คือ ชุมชนศาลเจ้าพ่อสมบุญ ชุมชนพัฒนารุ่นใหม่ และชุมชน เชิงสะพานไม้” พลตำรวจเอก อดุลย์ กล่าวในตอนท้าย 



ที่มา : http://www.thaigov.go.th/news/contents/details/4720