รัฐบาลไทย-ข่าวทำเนียบรัฐบาล-กระทรวงดิจิทัลฯ ถกการทำงานร่วมกับ กสทช. เดินหน้าปรับ พ.ร.บ.กสทช. หลังประกาศใช้ พร้อมดัน  Cyber Security สู่ระดับการศึกษาพื้นฐาน หวังเยาวชนให้ความสำคัญ







                                วันอังคารที่ 27 มิถุนายน 2560                              





    117  













   กระทรวงดิจิทัลฯ ถกการทำงานร่วมกับ กสทช. เดินหน้าปรับ พ.ร.บ.กสทช. หลังประกาศใช้ พร้อมดัน  Cyber Security สู่ระดับการศึกษาพื้นฐาน หวังเยาวชนให้ความสำคัญ
 

   กระทรวงดิจิทัลฯ 





             กระทรวงดิจิทัลฯ หารือร่วมกับสำนักงาน กสทช. เตรียมจัดทีมทำงานร่วมกันเพื่อปรับ พ.ร.บ.องค์กรจัดสรรคลื่นความถี่ฯ ให้เป็นไปตามรัฐธรรมนูญ พร้อมผลักดันความรู้เรื่อง Cyber Security สู่ระดับการศึกษาขั้นพื้นฐาน หวังเยาวชนให้ความสำคัญ ทั้งยังได้ทบทวนการกำหนดพื้นที่ โครงการเน็ตประชารัฐ ในพื้นที่ EEC เป็นกรณีเร่งด่วน สอดรับการให้ความสำคัญของรัฐบาล
 
                ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยภายหลังการเข้าร่วมหารือกับ พล.อ.อ.ธเรศ  ปุณศรี ประธานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) พร้อมผู้บริหารระดับสูงของทั้งสองหน่วยงานเข้าร่วมการหารือ ว่า การประชุมในครั้งนี้ มีประเด็นการหารือร่วมกัน ประกอบด้วย การดำเนินงานภายหลัง พ.ร.บ. องค์กรจัดสรรคลื่นความถี่และกำกับการประกอบกิจการวิทยุกระจายเสียง วิทยุโทรทัศน์ และกิจการโทรคมนาคม (ฉบับที่ 2) พ.ศ.2560 ซึ่งประกาศในราชกิจจานุเบกษาไป เมื่อวันที่ 22 มิ.ย.2560 และมีผลบังคับใช้ 23 มิ.ย.2560 โดยจะตั้งคณะทำงานหารือร่วมกันในรายละเอียดของการเป็นหน่วยงานระดับประเทศกับองค์กรระหว่างประเทศ รวมถึงการปรับปรุง พ.ร.บ.ดังกล่าว ให้เป็นไปตามรัฐธรรมนูญภายใน 180 วัน (ภายใน 2 ต.ค. 2560) โดยเฉพาะมาตรา 60 และ มาตรา 274 รวมทั้งจะจัดตั้งคณะทำงานร่วมกันระหว่างกระทรวงดิจิทัลเพื่อเศรษฐกิจและสังคม สำนักงาน กสทช. สำนักเลขาธิการคณะรัฐมนตรี (สลค.) สำนักงานคณะกรรมการกฤษฎีกา (สคก.) เพื่อยกร่าง พ.ร.บ. ให้เป็นไปตามรัฐธรรมนูญแห่งราชอาณาจักรไทย
 
                 ทั้งยังได้มีการหารือร่วมกันเกี่ยวกับการสร้างการรับรู้ (awareness) ภารกิจด้านความมั่นคงปลอดภัยไซเบอร์ (cyber security) เพื่อสร้างความรู้ความเข้าใจเกี่ยวกับ ร่าง พ.ร.บ. คุ้มครองข้อมูลส่วนบุคคล พ.ศ. …. และ ร่าง พ.ร.บ. การรักษาความมั่นคงปลอดภัยไซเบอร์ พ.ศ. .... โดยมอบหมายให้สำนักงานส่งเสริมเศรษฐกิจดิจิทัล หรือ DEPA ประสานกับกระทรวงศึกษาธิการ ส่งเสริมให้ความรู้เรื่อง Cyber Security สู่ระดับการศึกษาขั้นพื้นฐานเพื่อสร้างความตระหนักให้แก่เยาวชน และมอบหมายสำนักงานพัฒนาธุรกรรมทางอิเล็กทรอนิกส์ (องค์การมหาชน) สพธอ. หรือ ETDA พิจารณากลไกการทำงานร่วมของหน่วยงานภาครัฐที่เกี่ยวข้องกับความมั่นคงปลอดภัยไซเบอร์ สร้างความมั่นใจและดึงดูดนักลงทุนจากต่างประเทศ
 
              นอกจากนี้ ได้มีการหารือเกี่ยวกับเลขหมายโทรศัพท์เคลื่อนที่และประจำที่โดยการเพิ่มตัวเลขขอเลขหมายโทรศัพท์ประจำที่จาก 9 หลัก เป็น 10 หลัก ซึ่งจะส่งผลทำให้ได้เลขหมายโทรศัพท์เคลื่อนที่เพิ่มขึ้น เป็นจำนวน 760 ล้านเลขหมาย และโทรศัพท์ประจำที่ จำนวน 100 ล้านเลขหมาย ทั้งนี้ กระทรวงดีอี และ กสทช. จะร่วมกันสนับสนุนให้มีการปรับปรุงโครงข่ายให้มีความพร้อม และนำเข้าคณะกรรมการดิจิทัลเพื่อเศรษฐกิจและสังคมแห่งชาติพิจารณา เพื่อให้สามารถให้บริการแก่ภาคเอกชน และภาคประชาชน ยกระดับคุณภาพชีวิตและเศรษฐกิจของประเทศไทยโดยมีแผนการดำเนินการให้แล้วเสร็จภายในปี 2564 ซึ่งแผนการดำเนินการใหม่นี้จะแล้วเสร็จภายในปี พ.ศ. 2564
 
               ทั้งนี้ กสทช. ขอความร่วมมือกระทรวงดิจิทัลฯ พิจารณาแนวทางการสนับสนุนบริษัท ทีโอที จำกัด (มหาชน) ในเรื่องการปรับปรุงโครงข่าย และนำเข้าคณะกรรมการดิจิทัลเพื่อเศรษฐกิจและสังคมแห่งชาติพิจารณา เพื่อให้สามารถให้บริการแก่ภาคเอกชน และภาคประชาชน ยกระดับคุณภาพชีวิตและเศรษฐกิจของประเทศไทย
 
               นอกจากนั้น ทั้ง 2 หน่วยงานยังได้หารือถึงการดำเนินงานโครงการเน็ตประชารัฐ เพื่อให้บริการอินเทอร์เน็ตแก่ประชาชน โดยปลายปี 2561 จะมีอินเทอร์เน็ตความเร็วสูง (โครงข่ายบรอดแบนด์) ให้บริการแก่ประชาชนครอบคุลมทั่วประเทศ สร้างรายได้ ส่งเสริมเศรษฐกิจชุมชน โดยขอให้ บมจ.ทีโอที เร่งดำเนินการจัดทำแผนธุรกิจ (Business Plan) ในพื้นที่หมู่บ้านที่มีศักยภาพเชิงพาณิชย์ และสามารถเข้าถึงบริการอินเทอร์เน็ตความเร็วสูง และในพื้นที่หมู่บ้านที่มีศักยภาพเชิงพาณิชย์ แต่ไม่มีบริการอินเทอร์เน็ตความเร็วสูง เพื่อให้โครงข่ายของโครงการเน็ตประชารัฐปรับเปลี่ยนเป็นไฟเบอร์ออพติค (Fiber Optic) ครอบคลุมพื้นที่ทั้งหมดทั่วประเทศ พร้อมพิจารณาเรื่องรูปแบบธุรกิจ (Business Model) ในการกำหนดอัตราค่าบริการในพื้นที่เขตเมืองและพื้นที่ชายขอบ เพื่อให้เกิดความชัดเจนและเป็นธรรม
 
                สำหรับการใช้บริการเน็ตประชารัฐ ประชาชนสามารถลงทะเบียนเพียงครั้งเดียวและใช้งานได้ทุกพื้นที่ทั่วประเทศ (Single Sign-On) โดยการลงทะเบียนประชาชนสามารถใช้เลขหมายโทรศัพท์เคลื่อนที่เพื่อความปลอดภัยของข้อมูลส่วนบุคคล ไม่จำเป็นต้องลงทะเบียบด้วยหมายเลขบัตรประจำตัวประชาชน ทั้งยังมอบหมายให้ น.อ.สมศักดิ์  ขาวสุวรรณ์ รองปลัดกระทรวงดิจิทัลฯ พิจารณาทบทวนการกำหนดพื้นที่ในการดำเนินงานตามโครงการเน็ตประชารัฐ โดยให้พิจารณาเพิ่มเติมในพื้นที่ EEC เป็นกรณีเร่งด่วน เพื่อให้เป็นไปตามนโยบายสนับสนุนพื้นที่เศรษฐกิจพิเศษของรัฐบาล
 
                “ทั้ง 2 หน่วยงานได้มีการหารือร่วมกันเกี่ยวกับแนวทางการบริหารกิจการอวกาศโดยที่ประชุมพิจารณาเห็นว่า เนื่องจากเรื่องนี้รัฐบาลได้ให้ความสำคัญ รวมทั้งจะมีผลกระทบเชิงนโยบาย และประเด็นด้านกฎหมาย จึงมอบหมายให้คณะทำงานร่วมระหว่างกระทรวงดิจิทัลฯ และสำนักงาน กสทช. ไปหารือในรายละเอียดเพื่อให้ได้ข้อสรุปที่มีความชัดเจน ก่อนดำเนินการในส่วนที่เกี่ยวข้องต่อไป” ดร.พิเชฐฯ กล่าว
 
                ด้าน พล.อ.อ.ธเรศ ปุณศรี ประธาน กสทช. กล่าวว่า “ในส่วนของสำนักงาน กสทช. จะจัดให้มีอินเทอร์เน็ตความเร็วสูงบริการให้แก่ประชาชนตามหมู่บ้านชายขอบ จำนวน 3,920 หมู่บ้าน ซึ่งในส่วนของกองทุนพัฒนาดิจิทัลเพื่อเศรษฐกิจและสังคม ซึ่งสำนักงาน กสทช. ได้จัดสรรเงินรายได้ของสำนักงานฯ ให้แก่กองทุนฯ ตาม พ.ร.บ.การพัฒนาดิจิทัลเพื่อเศรษฐกิจและสังคม งวดแรก เป็นจำนวน 127 ล้านบาท เพื่อใช้ดำเนินงานในการขับเคลื่อนดิจิทัลเพื่อเศรษฐกิจและสังคม”
 

*************************************



ที่มา : http://www.thaigov.go.th/news/contents/details/4816