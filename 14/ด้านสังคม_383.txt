รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวหญิงชราอายุ 90 ปี ที่ต้องเลี้ยงดูลูกชายพิการทางสมองวัย 60 ปี เพียงลำพัง ที่ จ.ตราด และเด็กทารกเพศหญิงวัยแรกคลอดที่ถูกทิ้ง ที่ จ.ชลบุรี







                                วันอังคารที่ 27 มิถุนายน 2560                              





    64  













   รมว.พม. กำชับ จนท. เร่งช่วยเหลือครอบครัวหญิงชราอายุ 90 ปี ที่ต้องเลี้ยงดูลูกชายพิการทางสมองวัย 60 ปี เพียงลำพัง ที่ จ.ตราด และเด็กทารกเพศหญิงวัยแรกคลอดที่ถูกทิ้ง ที่ จ.ชลบุรี
 

   รมว.พม. กำชับ จนท. เร่งช่วยเหลือครอบครัวหญิงชราอายุ 90 ปี ที่ต้องเลี้ยงดูลูกชายพิการทางสมองวัย 60 ปี เพียงลำพัง ที่ จ.ตราด และเด็กทารกเพศหญิงวัยแรกคลอดที่ถูกทิ้ง ที่ จ.ชลบุรี 





วันนี้ (27 มิ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคง ของมนุษย์ (ศปก.พม.) ครั้งที่ 659/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
          พลตำรวจเอก อดุลย์ กล่าวว่า จากกรณีหญิงชราอายุ 90 ปี ต้องภาระเพียงลำพังเลี้ยงดูลูกชายอายุ 60 ปี ที่ป่วยพิการทางสมอง ไม่สามารถทำงานได้ ซึ่งทั้ง 2 คน ต้องอาศัยในเพิงสังกะสีสภาพเก่าทรุดโทรมใกล้ผุพัง มีรายได้เพียงเบี้ยยังชีพผู้สูงอายุและเบี้ยความพิการ รวมเดือนละ 1,300 บาท ครอบครัวมีฐานะยากจน ที่อำเภอคลองใหญ่ จังหวัดตราด นั้น ตนได้กำชับให้พัฒนาสังคมและความมั่นคงของมนุษย์จังหวัดตราด (พมจ.ตราด) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้ การช่วยเหลือในเบื้องต้นตามภารกิจด้านคนพิการและผู้สูงอายุของกระทรวง พม. และมอบสิ่งของเครื่องใช้ที่จำเป็น ในชีวิตประจำวัน อีกทั้งประสานหน่วยงานที่เกี่ยวข้องในพื้นที่ช่วยเหลือเรื่องการดูแลรักษาพยาบาลของลูกชายที่พิการอย่างต่อเนื่อง และตรวจร่างกายและดูแลสุขภาพผู้เป็นแม่ รวมทั้งเรื่องการปรับปรุงสภาพที่อยู่อาศัยให้ถูกสุขลักษณะ มีความมั่นคงแข็งแรง ปลอดภัย และเหมาะสมกับผู้สูงอายุและคนพิการต่อไป นอกจากนี้ ทีม พม. ในพื้นที่จังหวัดตราด จะมีการลงพื้นที่เยี่ยมบ้านดังกล่าวเป็นระยะอย่างต่อเนื่องต่อไป
 
          พลตำรวจเอก อดุลย์ กล่าวต่อไปว่า สำหรับกรณีหญิงอายุ 26 ปี ป่วยเป็นโรคมะเร็งหลังโพรงจมูก ทำให้ตาบอด 1 ข้าง และมีแผลขนาดใหญ่ที่ดวงตา สร้างความเจ็บปวดทุกข์ทรมานเป็นอย่างมาก ซึ่งหญิงดังกล่าวอาศัยอยู่กับสามีที่เป็นเสาหลักในการทำงานหาเลี้ยงครอบครัวเพียงคนเดียว อีกทั้งต้องรับภาระเลี้ยงดูลูกวัย 5 ขวบ และ 3 ขวบ ครอบครัวมีฐานะยากจน ที่จังหวัดขอนแก่น นั้น ตนได้กำชับให้พัฒนาสังคมและความมั่นคงของมนุษย์จังหวัดขอนแก่น (พมจ.ขอนแก่น) พร้อมหน่วยงานที่เกี่ยวข้องในพื้นที่สังกัดกระทรวง พม. เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็นและอุปกรณ์การเรียน อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของหญิงดังกล่าวอย่างต่อเนื่อง และเรื่องการศึกษาของเด็กทั้ง 2 คนในระยะยาว นอกจากนี้ มีการให้คำแนะนำปรึกษาแก่ผู้เป็นหัวหน้าครอบครัวในเรื่องการส่งเสริมการประกอบอาชีพ เพื่อสร้างรายได้เพิ่มเติมที่เพียงพอและมั่นคงในระยะยาวต่อไป
 
          พลตำรวจเอก อดุลย์ กล่าวเพิ่มเติมว่า สำหรับกรณี พบเด็กทารกเพศหญิงวัยแรกคลอด อวัยวะครบ 32 ถูกห่อด้วยผ้าเช็ดตัว และนำมาวางทิ้งไว้หลังถังขยะแห่งหนึ่ง โดยที่บริเวณลำตัวมีรอยถูกมดกัด ซึ่งมีพลเมืองดีเห็น จึงได้แจ้งเจ้าหน้าที่ตำรวจเข้าช่วยเหลือไว้ได้อย่างปลอดภัย ที่จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) และบ้านพักเด็กและครอบครัวจังหวัดชลบุรี เร่งลงพื้นที่เพื่อตรวจสอบข้อเท็จจริง พร้อมให้การช่วยเหลือในเบื้องต้นตามภารกิจด้านเด็กของกระทรวง พม. โดยประสานหน่วยงานที่เกี่ยวข้องในพื้นที่ เร่งช่วยเหลือในเรื่องการติดตามหาญาติของเด็ก อย่างไรก็ตาม บ้านพักเด็กและครอบครัวจังหวัดชลบุรี พร้อมรับเด็กไว้ในความดูแลอย่างเหมาะสมต่อไป ทั้งนี้ หากประชาชนพบเห็นผู้ประสบปัญหาตั้งครรภ์ไม่พร้อม หรือไม่พร้อมในการเลี้ยงดูเด็กแรกเกิด สามารถขอคำปรึกษาแนะนำได้ที่ ศูนย์ช่วยเหลือสังคม สายด่วน 1300 บริการ 24 ชั่วโมง ซึ่งกระทรวง พม. มีนักสังคมสงเคราะห์และเจ้าหน้าที่ที่ให้คำปรึกษาแนะนำ พร้อมประสานหน่วยงานที่เกี่ยวข้องเพื่อหาแนวทางช่วยเหลือ ซึ่งเป็นการป้องกันและแก้ไขปัญหาการทิ้งเด็กทารกรายวันในระยะยาว



ที่มา : http://www.thaigov.go.th/news/contents/details/4817