รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็ก 3 พี่น้องวัย 1-7 ขวบ ที่แม่ทอดทิ้งให้อาศัยเพียงลำพังกับพ่อ และได้เกิดอาการช็อกเสียชีวิตต่อหน้าลูกๆ ที่ จ.บึงกาฬ 







                                วันพุธที่ 28 มิถุนายน 2560                              





    47  













   รมว.พม. กำชับ จนท. เร่งเยียวยาจิตใจเด็ก 3 พี่น้องวัย 1-7 ขวบ ที่แม่ทอดทิ้งให้อาศัยเพียงลำพังกับพ่อ และได้เกิดอาการช็อกเสียชีวิตต่อหน้าลูกๆ ที่ จ.บึงกาฬ 
 

   รมว.พม. กำชับ จนท. เร่งเยียวยาจิตใจเด็ก 3 พี่น้องวัย 1-7 ขวบ ที่แม่ทอดทิ้งให้อาศัยเพียงลำพังกับพ่อ ซึ่งมีพฤติกรรมติดสุราอย่างหนัก และได้เกิดอาการช็อกเสียชีวิตต่อหน้าลูกๆ ที่ จ.บึงกาฬ  





  วันนี้ (28 มิ.ย. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคง ของมนุษย์ (ศปก.พม.) ครั้งที่ 660/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ 
 
      พลตำรวจเอก อดุลย์ กล่าวว่า จากกรณีพบเด็กชาย-หญิง 3 พี่น้อง วัย 1-7 ขวบ ถูกผู้เป็นแม่ทอดทิ้งให้อาศัยอยู่เพียงลำพังกับผู้เป็นพ่อวัย 54 ปี ซึ่งมีพฤติกรรมติดสุราอย่างหนัก และได้เกิดอาการช็อกเสียชีวิตต่อหน้าลูกๆ สร้างความเศร้าโศกเสียให้กับลูกๆเป็นอย่างมาก ที่อำเภอเซกา จังหวัดบึงกาฬ นั้น ตนได้กำชับให้พัฒนาสังคมและ ความมั่นคงของมนุษย์จังหวัดบึงกาฬ (พมจ.บึงกาฬ) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ พร้อมเร่งเยียวยาฟื้นฟูสภาพจิตใจเด็กทั้ง 3 คนโดยด่วน อีกทั้งประสานหน่วยงาน ที่เกี่ยวข้องในพื้นที่ช่วยเหลือเรื่องการติดตามหาญาติเพื่อรับเด็กไปดูแลต่อ หากตรวจสอบไม่พบญาติ กระทรวงการพัฒนาสังคมฯ มีบ้านพักเด็กและครอบครัวจังหวัดบึงกาฬ เป็นหน่วยงานในสังกัดกระทรวง พร้อมรับเด็กเข้ามาอยู่ ในความดูแลและคุ้มครองสวัสดิภาพต่อไป 
 
    พลตำรวจเอก อดุลย์ กล่าวต่อไปว่า สำหรับกรณีหญิงสาวอายุ 22 ปี พาลูกสาว 4 คน วัย 3 เดือน ถึง 6 ขวบ หนีออกมาจากบ้าน มาขออาศัยบ้านญาติ เนื่องจากผู้เป็นสามี ที่มีพฤติกรรมติดยาเสพติดอย่างหนัก พยายามจะแอบ นำลูกไปขาย เพื่อจะนำเงินไปซื้อยาเสพติดมาเสพ ทั้งยังประสบปัญหาไม่มีรายได้ เพื่อนำไปซื้อนมและอาหารให้ลูกๆ และเด็กยังไม่ได้แจ้งเกิด ที่อำเภอเวียงป่าเป้า จังหวัดเชียงราย นั้น ตนได้กำชับให้พัฒนาสังคมและ ความมั่นคงของมนุษย์จังหวัดเชียงราย(พมจ.เชียงราย) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมิน ทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ พร้อมเร่งเยียวยาฟื้นฟูสภาพจิตใจเด็กทั้ง 4 คนและผู้เป็นแม่โดยด่วน อีกทั้งประสานหน่วยงานที่เกี่ยวข้องในพื้นที่ช่วยเหลือดูแลเรื่องการพาเด็กไปแจ้งเกิด เพื่อให้เด็กได้รับสิทธิขั้นพื้นฐานและสวัสดิการทางสังคม รวมทั้ง ให้คำแนะนำปรึกษาแก่ผู้เป็นแม่ในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงสามรถเลี้ยงดูครอบครัวในระยะยาวต่อไป 
 
     พลตำรวจเอก อดุลย์ กล่าวเพิ่มเติมว่า อีกกรณีเด็กชายวัย 13 ปี นักเรียนชั้น ม.1 เป็นเด็กเรียนดี และเป็นตัวแทนโรงเรียนไปแข่งขันด้านวิชาการต่างๆ ได้รับรางวัลชนะเลิศ ต้องรับภาระเลี้ยงดูน้องๆรวม 4 คน วัย 2-11 ปี ทั้ง 5 ชีวิต อาศัยกันเพียงลำพังบ้านเช่าสภาพเก่าทรุดโทรมและคับแคบ เนื่องจากพ่อกับแม่แยกทางกัน ด้านผู้เป็นพ่อ ไปมีครอบครัวใหม่ ส่วนผู้เป็นแม่ต้องตระเวนทำงานรับจ้างตามต่างจังหวัด และส่งเงินกลับมาให้ใช้จ่าย นานๆทีถึงจะกลับมาเยี่ยม ครอบครัวมีฐานะยากจน ที่บ้านกรวด จังหวัดบุรีรัมย์ นั้น ตนขอชื่นชมในความขยันหมั่นเพียร ตั้งใจศึกษาเล่าเรียน มีมุมานะอดทน ช่วยแบ่งเบาภาระของครอบครัว ถึงแม้จะมีอุปสรรคในการดำเนินชีวิตแต่ไม่ย่อท้อ น่ายกย่องเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวงการ พัฒนาสังคมฯ พร้อมมอบสิ่งของเครื่องใช้ที่จำเป็นและอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้ง 5 คนในระยะยาว และการปรับปรุงสภาพที่อยู่อาศัยให้อยู่ในสภาพ ที่เหมาะสม ถูกลักษณะ และมั่นคง พร้อมร่วมกันหาแนวทางการช่วยเหลือดูแลในระยะยาวต่อไป 



ที่มา : http://www.thaigov.go.th/news/contents/details/4845