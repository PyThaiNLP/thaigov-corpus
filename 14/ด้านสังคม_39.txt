รัฐบาลไทย-ข่าวทำเนียบรัฐบาล-รมว.พม. เป็นประธานการประชุมกำหนดแนวทางการจัดทำแผนรื้อย้ายกลุ่มเป้าหมายที่อยู่ในแนวก่อสร้างเขื่อนคอนกรีตเสริมเหล็ก







                                วันอังคารที่ 28 มีนาคม 2560                              





    246  













   รมว.พม. เป็นประธานการประชุมกำหนดแนวทางการจัดทำแผนรื้อย้ายกลุ่มเป้าหมายที่อยู่ในแนวก่อสร้างเขื่อนคอนกรีตเสริมเหล็ก
 

   รมว.พม. เป็นประธานการประชุมกำหนดแนวทางการจัดทำแผนรื้อย้ายกลุ่มเป้าหมายที่อยู่ในแนวก่อสร้างเขื่อนคอนกรีตเสริมเหล็ก
พร้อมบูรณาการหน่วยงานที่เกี่ยวข้อง เร่งขับเคลื่อน พัฒนาที่อยู่อาศัยริมคลอง

 





วันนี้ (28 มี.ค. 60) เวลา 14.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมกำหนดแนวทางการจัดทำแผนรื้อย้ายกลุ่มเป้าหมายที่อยู่ในแนวก่อสร้างเขื่อนคอนกรีตเสริมเหล็ก เพื่อบูรณาการหน่วยงานที่เกี่ยวข้อง เร่งขับเคลื่อนการจัดระเบียบสิ่งปลูกสร้างที่รุกล้ำลำคลองสาธารณะ พร้อมพัฒนาที่อยู่อาศัยริมคลองให้มีความมั่นคง และสิ่งแวดล้อมทางกายภาพให้มีความน่าอยู่ เพื่อคุณภาพชีวิตที่ดี
ในระยะยาว ณ ห้องประชุม ชั้น 8 กระทรวงการพัฒนาสังคมฯ สะพานขาว กรุงเทพฯ

พลตำรวจเอก อดุลย์ เปิดเผยภายหลังการประชุมว่า การประชุมครั้งนี้ มีผู้แทนจากหน่วยงานที่เกี่ยวข้อง ได้แก่ กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) (พอช.) กรุงเทพมหานคร  (กทม.) กรมธนารักษ์ ฝ่ายความมั่นคง ทหาร ตำรวจ เข้าร่วมประชุม เพื่อพิจารณาเกี่ยวกับแนวคิดและหลักการ กรณีการย้ายการรื้อ การสร้าง พร้อมทั้งพิจารณาถึงแผนบูรณาการและบทบาทหน้าที่ของหน่วยงานที่เกี่ยวข้อง โดยกรุงเทพมหานครได้เสนอแผนการตอกเสาเข็มสร้างเขื่อน ส่วน พอช. ได้เสนอแผนการรื้อย้ายชุมชน สำหรับแผนการดำเนินงานดังกล่าวได้ขับเคลื่อนมาอย่างต่อเนื่อง ซึ่งมีเป้าหมายเป็นชุมชนริมคลองลาดพร้าว คลองบางซื่อ และคลองเปรมประชากร โดยมีประชาชนปลูกสร้างที่อยู่อาศัยรุกล้ำลำคลองสาธารณะ และได้รับผลกระทบจากก่อสร้างเขื่อน โดยประชาชนดังกล่าวส่วนใหญ่เห็นด้วยกับโครงการฯ และพร้อมทำการรื้อย้ายสิ่งปลูกสร้างที่รุกล้ำลำคลองสาธารณะ โดยมีบางส่วนต้องการมีที่อยู่อาศัยเป็นของตนเองซึ่งเข้าร่วมโครงการบ้านมั่นคง อีกส่วนหนึ่งต้องการมีที่อยู่อาศัยแบบเช่า ซึ่งได้ประสานกับการเคหะแห่งชาติ (กคช.) จัดเตรียมบ้านพักให้ประชาชนที่ได้รับผลกระทบสำหรับเช่าอาศัย ทั้งนี้ยังมีประชาชนบางส่วนซึ่งมีกลุ่มแกนนำที่มีผลประโยชน์ในพื้นที่ ที่ไม่เห็นด้วยและยังไม่ยอมรื้อย้าย โดยกลุ่มดังกล่าวฝ่ายความมั่นคงจะตรวจสอบข้อเท็จจริงและดำเนินตามมาตรการที่วางไว้ 

พลตำรวจเอก อดุลย์ กล่าวเพิ่มเติมว่า การประชุมครั้งนี้ ได้เน้นย้ำให้หน่วยงานที่เกี่ยวข้องบูรณาการการดำเนินงานร่วมกันอย่างต่อเนื่อง โดยหลังจากได้มีการประชุมหารือในวันนี้ ตนได้มอบหมายให้ พอช.พร้อมด้วย กทม.และทุกหน่วยงานที่เกี่ยวข้อง ลงพื้นที่อีกครั้งเพื่อสร้างความเข้าใจในการรื้อย้าย โดยให้ชาวชุมชนเป็นหลักหน่วยงานหนุนเสริมสร้างความเข้าใจ ซึ่งในวันพรุ่งนี้ (29 มี.ค. 60) จะนำร่องลงพื้นที่ชุมชนแรกในพื้นที่เขตห้วยขวาง โดยจะมีการสร้างความเข้าใจและให้กับชาวชุมชน ทั้งเรื่องการจัดหาบ้านเช่าพร้อมกับค่าใช้จ่ายในการเช่าบ้านก่อนที่จะย้ายเข้าบ้านหลังใหม่ที่สร้างแล้วเสร็จตามแผน อย่างไรก็ตาม จะต้องเร่งรื้อย้ายที่อยู่อาศัยที่รุกล้ำลำคลองสาธารณะออกจากชุมชนก่อน เพื่อให้ กทม. มีพื้นที่ในการดำเนินการก่อสร้างเขื่อน โดยตอกเสาเข็มทั้งโครงการ มีจำนวนทั้งสิ้น 60,000 ต้น ความยาว 45.3 กิโลเมตร ซึ่งขณะนี้ตอกเสาเข็มเรียบร้อยแล้ว 7,532 ต้น ทั้งนี้ หลังจากการดำเนินการก่อสร้างเขื่อนแล้วเสร็จ จะเร่งดำเนินการสร้างบ้านที่อยู่อาศัยริมคลอง เพื่อให้ประชาชนที่เข้าร่วมโครงการมีที่อยู่อาศัยที่มีความมั่นคง และสิ่งแวดล้อมทางกายภาพที่น่าอยู่ เพื่อให้มีคุณภาพชีวิตที่ดีในอนาคตต่อไปตามนโยบายของรัฐบาล “ขอความร่วมมือทุกคน คืนความสุขให้คนคลอง คืนสายคลองให้คนเมือง เพื่อความสุขอย่างยั่งยืน”
 
 



ที่มา : http://www.thaigov.go.th/news/contents/details/2695