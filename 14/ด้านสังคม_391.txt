รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือชราวัย 67 ปี ป่วยเป็นโรคเบาหวานและความดัน อาศัยอยู่กับลูกสาววัย 36 ปี ป่วยเป็นโรคไต และหลานชายวัย 3 ขวบ ป่วยเป็นโรคลมชัก ที่ จ.นครพนม







                                วันพฤหัสบดีที่ 29 มิถุนายน 2560                              





    66  













   รมว.พม. กำชับ จนท. เร่งช่วยเหลือชราวัย 67 ปี ป่วยเป็นโรคเบาหวานและความดัน อาศัยอยู่กับลูกสาววัย 36 ปี ป่วยเป็นโรคไต และหลานชายวัย 3 ขวบ ป่วยเป็นโรคลมชัก ที่ จ.นครพนม
 

   รมว.พม. กำชับ จนท. เร่งช่วยเหลือชราวัย 67 ปี ป่วยเป็นโรคเบาหวานและความดัน อาศัยอยู่กับลูกสาววัย 36 ปี ป่วยเป็นโรคไต และหลานชายวัย 3 ขวบ ป่วยเป็นโรคลมชัก ที่ จ.นครพนม พร้อมช่วยเหลือครอบครัวผู้ด้อยโอกาสและประสบปัญหาทางสังคม ที่ จ.บุรีรัมย์ และชลบุรี 





วันนี้ (29 มิ.ย. 60) เวลา 08.0 0 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคง ของมนุษย์ (ศปก.พม.) ครั้งที่ 661/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหา แนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีชายชราวัย 67 ปี ป่วยเป็นโรคเบาหวานและความดัน อาศัยอยู่กับ ลูกสาววัย 36 ปี ที่ป่วยเป็นโรคไต และหลานชายวัย 3 ขวบ ที่ป่วยเป็นโรคลมชัก ทั้ง 3 ชีวิต อาศัยหลับนอนในเล้าไก่สภาพเก่าทรุดโทรม ครอบครัวมีฐานะยากจน ที่อำเภอธาตุพนม จังหวัดนครพนม นั้น ตนได้กำชับให้พัฒนาสังคมและความมั่นคงของมนุษย์จังหวัดนครพนม (พมจ.นครพนม) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือ ในเบื้องต้นตามภารกิจด้านผู้สูงอายุและด้านเด็กของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างต่อเนื่อง การศึกษาของเด็กชายในระยะยาว และการปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ มั่นคง และปลอดภัย รวมทั้ง ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวในระยะยาวต่อไป
 
      พลตำรวจเอก อดุลย์ กล่าวเพิ่มเติมว่า สำหรับกรณีเด็กชายวัย 3 ขวบ ป่วยเป็นโรคปอดติดเชื้อ นอนป่วย ติดเตียง ไม่สามารถช่วยเหลือตัวเองได้ ต้องให้อาหารทางสายยาง และต้องใช้เครื่องช่วยหายใจตลอดเวลา อาศัยอยู่กับ ผู้เป็นแม่วัย 22 ปี ที่ต้องลาออกจากงานมาอยู่ดูแลอย่างใกล้ชิด มีเพียงผู้เป็นสามีที่ต้องเป็นเสาหลักทำงานรับจ้าง หารายได้จุนเจือครอบครัว ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอลําปลายมาศ จังหวัดบุรีรัมย์ และกรณีหญิงวัย 47 ปี ป่วยเป็นโรคไต และไม่มีท่อปัสสาวะ ต้องผ่าตัดนำท่อปัสสาวะออกมาทางหน้าท้อง ร่างกายไม่สมประกอบ ขาลีบ หลังโก่ง และไหล่เอียง อาศัยเพียงลำพังอยู่กับสามีที่ทำหน้าที่เป็นเสาหลักหารายได้ จุนเจือครอบครัวเพียงคนเดียว ทั้ง 2 ชีวิต อาศัยในบ้านเช่าสภาพเก่าทรุดโทรม ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.บุรีรัมย์ และ พมจ.ชลบุรี พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้อง ในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างต่อเนื่อง การปรับปรุงสภาพที่อยู่อาศัยให้อยู่ในสภาพ ที่เหมาะสม ถูกสุขลักษณะ มั่นคง และปลอดภัย รวมทั้ง ให้คำแนะนำปรึกษาแก่ครอบครัวในเรื่องการส่งเสริม การประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวในระยะยาวได้ต่อไป



ที่มา : http://www.thaigov.go.th/news/contents/details/4891