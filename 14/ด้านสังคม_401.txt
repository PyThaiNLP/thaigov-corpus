รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาสภาพจิตใจเด็กหญิงวัย 11 ปี ที่ถูกเพื่อนร่วมงานของพ่อ-แม่ ล่วงละเมิดทางเพศ ที่ จ.ตรัง และช่วยเหลือครอบครัวผู้ด้อยโอกาสทางสังคมที่ จ.พระนครศรีอยุธยา







                                วันจันทร์ที่ 3 กรกฎาคม 2560                              





    77  













   รมว.พม. กำชับ จนท. เร่งเยียวยาสภาพจิตใจเด็กหญิงวัย 11 ปี ที่ถูกเพื่อนร่วมงานของพ่อ-แม่ ล่วงละเมิดทางเพศ ที่ จ.ตรัง และช่วยเหลือครอบครัวผู้ด้อยโอกาสทางสังคมที่ จ.พระนครศรีอยุธยา
 

   รมว.พม. กำชับ จนท. เร่งเยียวยาสภาพจิตใจเด็กหญิงวัย 11 ปี ที่ถูกเพื่อนร่วมงานของพ่อ-แม่ ล่วงละเมิดทางเพศ ที่ จ.ตรัง และช่วยเหลือครอบครัวเด็กหญิงวัย 14 ปี เรียนดี ครอบครัวยากจน ต้องขาดเรียน เพื่อดูแลพ่อและย่าที่พิการ ที่ จ.พระนครศรีอยุธยา 





วันนี้ (3 ก.ค. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 663/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ

          พลตำรวจเอก อดุลย์ กล่าวว่า จากกรณีเด็กหญิงวัย 11 ปี ถูกชายหนุ่มอายุ 19 ปี ก่อเหตุล่วงละเมิดทางเพศ ซึ่งผู้ก่อเหตุดังกล่าวเป็นเพื่อนร่วมงานของพ่อกับแม่ของเด็กหญิงที่พักในแคมป์คนงานด้วยกัน ทีอำเภอย่านตาขาว จังหวัดตรัง นั้น ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ.ตรัง) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมเร่งเยียวยาสภาพจิตใจของเด็กหญิงอย่างใกล้ชิด เพื่อให้เด็กหญิงสามารถกลับไปใช้ชีวิตในสังคมต่อไปได้อย่างปกติสุข อีกทั้ง ร่วมกันกำหนดแนวทางการช่วยเหลือตามภารกิจด้านเด็กของกระทรวง พม. ในระยะยาวต่อไป

          พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงอายุ 14 ปี นักเรียนชั้น ม.3 เป็นเด็กเรียนดี ต้องรับภาระในการดูแลพ่ออายุ 40 ปี ที่ป่วยพิการเป็นอัมพาต และย่าแก่ชราอายุ 71 ปี ที่พิการเป็นใบ้และหูหนวก รวมทั้งมีน้องชายอายุ 13 ปี อีก 1 คน ทำให้เด็กหญิงดังกล่าวต้องขาดเรียนและไปโรงเรียนสายบ่อยครั้ง เนื่องจากต้องอยู่ดูแลพ่อและย่าที่ป่วย ครอบครัวมีฐานะยากจน ที่อำเภอผักไห่ จังหวัดพระนครศรีอยุธยา นั้น ตนได้กำชับให้พัฒนาสังคมและความมั่นคงของมนุษย์จังหวัดพระนครศรีอยุธยา (พมจ.พระนครศรีอยุธยา) พร้อมหน่วยงานที่เกี่ยวข้องในพื้นที่สังกัดกระทรวง พม. เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็นและอุปกรณ์การเรียน อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ป่วยอย่างต่อเนื่อง และด้านการศึกษาของเด็กทั้ง 2 คนในระยะยาว และการปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัยเหมาะสำหรับผู้พิการและผู้สูงอายุ นอกจากนี้ ยังให้คำปรึกษาแนะนำในเรื่องสวัสดิการสังคมตามความเหมาะสมในระยะยาวต่อไป



ที่มา : http://www.thaigov.go.th/news/contents/details/4956