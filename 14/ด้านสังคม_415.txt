รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งช่วยเหลือครอบครัว 2 เด็กหญิง ที่ป่วยเป็นโรคฝีที่หน้าท้อง และโรคดักแด้ ครอบครัวฐานะยากจน ที่ จ.เชียงใหม่ และกำแพงเพชร







                                วันศุกร์ที่ 7 กรกฎาคม 2560                              





    49  













   ปลัด พม. กำชับ จนท. เร่งช่วยเหลือครอบครัว 2 เด็กหญิง ที่ป่วยเป็นโรคฝีที่หน้าท้อง และโรคดักแด้ ครอบครัวฐานะยากจน ที่ จ.เชียงใหม่ และกำแพงเพชร
 

   ปลัด พม. กำชับ จนท. เร่งช่วยเหลือครอบครัว 2 เด็กหญิง ที่ป่วยเป็นโรคฝีที่หน้าท้อง และโรคดักแด้ ครอบครัวฐานะยากจน ที่ จ.เชียงใหม่ และกำแพงเพชร 





วันนี้ (7 ก.ค. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 667/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     นายไมตรี กล่าวว่า จากกรณีเด็กหญิงวัย 9 ขวบ นักเรียนชั้น ป.2 เป็นเด็กเรียนดี ป่วยเป็นโรคฝีที่หน้าท้อง ทำให้มีก้อนบวมอักเสบขนาดใหญ่ที่หน้าท้อง สร้างความเจ็บปวดทุกข์ทรมานเป็นอย่างมาก ซึ่งไม่ได้ไปโรงเรียนกว่า 2 เดือนแล้ว ครอบครัวมีฐานะยากจน ที่อำเภอแม่แจ่ม จังหวัดเชียงใหม่ และกรณีเด็กหญิงวัย 3 ขวบ ที่ป่วยเป็นโรคผิวหนังหรือโรคดักแด้ มีแผลตกสะเก็ดและมีอาการแสบคันทั่วทั้งตัว อาศัยอยู่กับพ่อและแม่ที่มีอาชีพรับจ้าง ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอคลองลาน จังหวัดกำแพงเพชร นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.เชียงใหม่ และ พมจ.กำแพงเพชรพร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กทั้ง 2 คนอย่างต่อเนื่อง อีกทั้ง ช่วยเหลือในเรื่องการศึกษาในระยะยาว รวมทั้ง ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวในระยะยาวได้ต่อไป
 
     นายไมตรี กล่าวต่อไปว่า สำหรับกรณีเด็กหญิงวัย 11 ปี เป็นเด็กเรียนดี สู้ชีวิต รับภาระดูแลแม่วัย 31 ปี ที่นอนป่วยยังไม่รู้สึกตัว เนื่องจากประสบอุบัติเหตุ และน้องสาววัย 1 ขวบ ที่ป่วยเป็นโรคดาวน์ซินโดรม และลิ้นปี่หัวใจรั่ว ซึ่งเด็กหญิงต้องขาดเรียนบ่อยครั้ง เนื่องจากต้องอยู่ดูแลแม่และน้อง ครอบครัวมีฐานะยากจน ที่อำเภอหนองสองห้อง จังหวัดขอนแก่น และเด็กชายวัย 13 ปี นักเรียนชั้น ม.1 โรงเรียนแห่งหนึ่ง ต้องรับภาระเพียงลำพังในการเลี้ยงดูพ่อวัย 43 ปี ที่ป่วยพิการเป็นอัมพาต ไม่สามารถช่วยเหลือตัวเองได้ โดยในวันหยุดเรียน เด็กชายจะออกไปทำงานรับจ้างเก็บเศษยางพารา เพื่อหารายได้จุนเจือครอบครัว ที่อำเภอวังวิเศษ จังหวัดตรัง นั้น ตนขอชื่นชมในความกตัญญู ขยันหมั่นเพียร มีความมุมานะ อุตสาหะ ตั้งใจศึกษาเล่าเรียน และช่วยแบ่งเยาภาระของครอบครัว ไม่ย่อท้อต่ออุปสรรคในการดำเนินชีวิต น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ขอนแก่น และ พมจ.ตรัง พร้อมหน่วยงานที่เกี่ยวข้องในพื้นที่สังกัดกระทรวง พม. เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การเรียน อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ป่วยอย่างต่อเนื่อง รวมทั้งช่วยเหลือเรื่องการศึกษาของเด็กทั้ง 2 คนในระยะยาว นอกจากนี้ ให้คำแนะนำในเรื่องสวัสดิการสังคม เพื่อขอรับสิทธิตามกฎหมายและความเหมาะสม พร้อมทั้งร่วมกันหาแนวทางการช่วยเหลือในระยะยาวต่อไป



ที่มา : http://www.thaigov.go.th/news/contents/details/5094