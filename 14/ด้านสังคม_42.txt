รัฐบาลไทย-ข่าวทำเนียบรัฐบาล-รอง ปวท. สักขีพยานในพิธีลงนามการจัดซื้อครุภัณฑ์วิทยาศาสตร์กล้องโทรทรรศน์วิทยุ







                                วันพุธที่ 29 มีนาคม 2560                              





    294  













   รอง ปวท. สักขีพยานในพิธีลงนามการจัดซื้อครุภัณฑ์วิทยาศาสตร์กล้องโทรทรรศน์วิทยุ
 

   รอง ปวท. สักขีพยานในพิธีลงนามการจัดซื้อครุภัณฑ์วิทยาศาสตร์กล้องโทรทรรศน์วิทยุ

 






17 มีนาคม 2560 ณ ห้องโถงชั้น 1 สำนักงานปลัดกระทรวงวิทยาศาสตร์และเทคโนโลยี / กระทรวงวิทยาศาสตร์และเทคโนโลยี โดยสถาบันวิจัยดาราศาสตร์แห่งชาติ (องค์การมหาชน) (สดร.) ลงนามกับบริษัทเอ็มทีเมคคาทรอนิกส์ สหพันธ์สาธารณรัฐเยอรมนี ผู้นำระดับโลกด้านกล้องโทรทรรศน์และเทคโนโลยีวิศวกรรมการสื่อสารในห้วงอวกาศลึก จัดซื้อกล้องโทรทรรศน์วิทยุแห่งชาติ เส้นผ่าศูนย์กลาง 40 เมตร จานแรกของไทย ใหญ่สุดในอาเซียน โดยมีนายสมชาย เทียมบุญประเสริฐ รองปลัดกระทรวงวิทยาศาสตร์และเทคโนโลยีและ Mr.Peter Prugel ออท.เยอรมนี เข้าร่วมเป็นสักขีพยาน

รองศาสตราจารย์บุญรักษา สุนทรธรรม ผู้อำนวยการสถาบันวิจัยดาราศาสตร์แห่งชาติ กล่าวว่า สดร. ได้ลงนามจัดซื้อกล้องโทรทรรศน์วิทยุแห่งชาติ ขนาดเส้นผ่าศูนย์กลาง 40 เมตร จากบริษัทเอ็มทีเมคคาทรอนิกส์ ภายใต้โครงการพัฒนาเครือข่ายดาราศาสตร์วิทยุและยีออเดซี่ กล้องโทรทรรศน์ดังกล่าว จะเป็นโครงสร้างพื้นฐานหลักทางดาราศาสตร์ที่สำคัญอีกแห่งหนึ่งของประเทศ นอกเหนือจากหอดูดาวเฉลิมพระเกียรติ 7 รอบ พระชนมพรรษา ที่ติดตั้งกล้องโทรทรรศน์สะท้อนแสงมาก่อนหน้านี้ โครงการดังกล่าวจะก่อให้เกิดความร่วมมือกับเครือข่ายดาราศาสตร์วิทยุทั่วโลก เพื่อการพัฒนางานวิจัยทางด้านดาราศาสตร์วิทยุและทางด้านธรณีวิทยา
ดร.ศรัณย์  โปษยะจินดา รองผู้อำนวยการ สดร. กล่าวถึงรายละเอียดของกล้องโทรทรรศน์วิทยุว่า กล้องโทรทรรศน์ขนาดใหญ่ จำเป็นต้องมีการออกแบบ ผลิต และสร้างซอฟต์แวร์ควบคุมการทำงานให้เป็นไปตามความต้องการของแต่ละหน่วยงาน สำหรับกล้องโทรทรรศน์ที่จัดซื้อในวันนี้ ประกอบด้วย กล้องโทรทรรศน์ ขนาดเส้นผ่าศูนย์กลาง 40 เมตรจำนวน 1 ชุด ประกอบด้วย จานรับสัญญาณชนิดโพราโบลอยด์ ระบบควบคุมเพื่อรับและรวมคลื่นวิทยุไปยังระบบรับสัญญาณวิทยุ หน่วยสะท้อนสัญญาณและห้องรับสัญญาณ พร้อมซอฟต์แวร์ควบคุมการทำงาน โดยการจัดสื่อกล้องโทรทรรศน์ในครั้งนี้ จะเปิดโอกาสให้เทคโนโลยีขั้นสูงได้รับการพัฒนาบุคลากรในด้านต่างๆและเป็นจุดเริ่มต้นในการผลักดันให้เกิดการพัฒนาเทคโนโลยีและความร่วมมือด้านเทคนิคขั้นสูงของแต่ละหน่วยงาน
ข่าว : นายปวีณ ควรแย้ม
ภาพและวีดีโอ : นางสาวศิริลักษณ์ สิกขะบูรณะ,นายสุเมธ บุญเอื้อ
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 - 3732  โทรสาร 02 333 3834
E-Mail : pr@most.go.th  Facebook : sciencethailand



ที่มา : http://www.thaigov.go.th/news/contents/details/2714