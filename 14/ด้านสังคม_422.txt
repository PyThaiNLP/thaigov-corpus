รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กหญิงวัย 13 ปี ที่ถูกเพื่อนทุบตีทำร้ายร่างกายอย่างรุนแรงและดึงเสื้อผ้าหลุด พร้อมถ่ายคลิปประจาน ที่ จ.ชุมพร







                                วันอังคารที่ 11 กรกฎาคม 2560                              





    85  













   รมว.พม. กำชับ จนท. เร่งเยียวยาจิตใจเด็กหญิงวัย 13 ปี ที่ถูกเพื่อนทุบตีทำร้ายร่างกายอย่างรุนแรงและดึงเสื้อผ้าหลุด พร้อมถ่ายคลิปประจาน ที่ จ.ชุมพร
 

   รมว.พม. กำชับ จนท. เร่งเยียวยาจิตใจเด็กหญิงวัย 13 ปี ที่ถูกเพื่อนทุบตีทำร้ายร่างกายอย่างรุนแรงและดึงเสื้อผ้าหลุด พร้อมถ่ายคลิปประจาน ที่ จ.ชุมพร 





วันนี้ (11 ก.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 668/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
    พลตำรวจเอก อดุลย์ กล่าวว่า จากกรณีที่มีการเผยแพร่คลิปวีดีโอ ซึ่งได้รับการวิพากษ์วิจารณ์ในสังคมออนไลน์เป็นอย่างมาก กรณีเด็กหญิงรายหนึ่งกำลังก้มกราบเท้าเด็กหญิงอีกรายหนึ่ง ซึ่งทั้ง 2 คน อายุเพียง 13 ปี และได้มีการทุบตีทำร้ายร่างกายอย่างรุนแรง และดึงเสื้อผ้าออกจนร่างกายท่อนบนเปลือย โดยที่อีกฝ่ายไม่มีการต่อสู้กลับแต่อย่างใด ที่จังหวัดชุมพร นั้น ตนได้กำชับให้พัฒนาสังคมและความมั่นคงของมนุษย์จังหวัดชุมพร (พมจ.ชุมพร) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้นตามภารกิจด้านเด็ก ของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงผู้เสียดายดังกล่าวโดยด่วน รวมทั้งประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กหญิงผู้เสียหายอย่างใกล้ชิด และให้คำแนะนำปรึกษาแก่ครอบครัวในเรื่องการส่งเสริมป้องกันและฟื้นฟูครอบครัวให้กับกลุ่มเด็กที่เสี่ยงต่อปัญหาความรุนแรง ซึ่งจากกรณีดังกล่าวนับว่าเป็นปัญหาสังคมที่รุนแรง จึงขอฝากให้ผู้ปกครอง บุคคลในครอบครัว และทุกคนในสังคม ช่วยกันกวดขันดูแลเด็กและเยาวชนในครอบครัวและในสังคมอย่างใกล้ชิด เพื่อป้องกันไม่ให้เกิดปัญหาลักษณะดังกล่าวขึ้นอีก
 
     พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 55 ปี พิการเป็นอัมพฤกษ์ ขาลีบไม่สามารถเดินได้ ทุกข์ทรมานเป็นอย่างมาก อาศัยอยู่กับพี่สาววัย 58 ปี ที่มีสติไม่สมประกอบ และหลังค่อมถึงเอว ทั้ง 2 ชีวิต อาศัยในบ้านสภาพเก่าทรุดโทรมและมีขยะจำนวนมาก ครอบครัวไม่มีรายได้ อาศัยเพื่อนบ้านแบ่งปันอาหารให้กินประทังชีวิต ที่ย่านคลองสาน กรุงเทพมหานคร นั้น ตนได้กำชับให้หน่วยงานที่เกี่ยวข้องในพื้นที่สังกัดกระทรวง พม. ได้แก่ กรมส่งเสริมและพัฒนาคุณภาพชีวิตคนพิการ (พก.) เร่งลงพื้นที่เพื่อตรวจสอบข้อเท็จจริง และประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. มอบสิ่งของเครื่องใช้ที่จำเป็น พร้อมทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของหญิงดังกล่าวอย่างต่อเนื่อง การปรับปรุงสภาพที่อยู่อาศัยให้เหมาะสม มั่นคง และถูกสุขลักษณะ รวมทั้ง ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง อีกทั้ง ร่วมกันหารือแนวทางการช่วยเหลือในระยะยาวต่อไป



ที่มา : http://www.thaigov.go.th/news/contents/details/5135