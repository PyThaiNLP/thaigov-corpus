รัฐบาลไทย-ข่าวทำเนียบรัฐบาล-รองปลัด พม. ชื่นชมเด็กหญิงวัย 12 ปี ครอบครัวฐานะยากจน แต่สู้ชีวิต รับจ้างทำนา เก็บของเก่าขาย รับจ้างร้องเพลง เพื่อหารายได้ช่วยเหลือจุนเจือครอบครัว ที่ จ.นครสวรรค์







                                วันจันทร์ที่ 17 กรกฎาคม 2560                              





    110  













   รองปลัด พม. ชื่นชมเด็กหญิงวัย 12 ปี ครอบครัวฐานะยากจน แต่สู้ชีวิต รับจ้างทำนา เก็บของเก่าขาย รับจ้างร้องเพลง เพื่อหารายได้ช่วยเหลือจุนเจือครอบครัว ที่ จ.นครสวรรค์
 

   รองปลัด พม. ชื่นชมเด็กหญิงวัย 12 ปี ครอบครัวฐานะยากจน แต่สู้ชีวิต รับจ้างทำนา เก็บของเก่าขาย รับจ้างร้องเพลง เพื่อหารายได้ช่วยเหลือจุนเจือครอบครัว ที่ จ.นครสวรรค์ พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคมที่ จ.ชลบุรี ปทุมธานี 





นนี้ (17 ก.ค. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 672/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     นางนภา กล่าวว่า จากกรณีเด็กหญิงวัย 12 ปี นักเรียนชั้น ป.6 โรงเรียนแห่งหนึ่ง เป็นเด็กเรียนดี ครอบครัวมีฐานะยาก แต่สู้ชีวิต ช่วยแบ่งเบาภาระของครอบครัว อาศัยเวลาว่างหลังเลิกเรียนและในวันหยุด ช่วยพ่อ-แม่รับจ้างทำนาทำสวน เก็บของเก่าขาย ช่วยขายของในสหกรณ์โรงเรียน และรับจ้างร้องเพลง เพื่อหารายได้ช่วยเหลือ จุนเจือครอบครัว อาศัยอยู่กับพ่อ-แม่ และพี่สาว ในบ้านไม้สภาพเก่าทรุดโทรม ที่อำเภอไพศาลี จังหวัดนครสวรรค์ นั้น ตนขอชื่นชมในความขยันหมั่นเพียร มุมานะอดทน กตัญญู มีความตั้งใจช่วยเหลือครอบครัว ไม่ย่อท้อต่ออุปสรรคในการดำเนินชีวิต น่ายกย่องเป็นแบบอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดนครสวรรค์ (พมจ.นครสวรรค์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการการศึกษาของเด็กหญิงคนดังกล่าวในระยะยาว การปรับปรุงสภาพที่อยู่อาศัยให้เหมาะสม มั่นคง และ ถูกสุขลักษณะ นอกจากนี้ ให้ความช่วยเหลือในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
 
     นางนภา กล่าวต่ออีกว่า สำหรับกรณีเด็กชายวัย 8 ขวบ ป่วยเป็นโรคกล้ามเนื้อหัวใจอ่อนแรงตั้งแต่กำเนิด ร่างกายผอมซูบ มีพัฒนาการช้า ไม่สามารถช่วยเหลือตัวเองได้ ต้องเจาะคอเพื่อใช้เครื่องช่วยหายใจ อาศัยอยู่กับผู้เป็นแม่ที่ต้องอยู่ดูแลอย่างใกล้ชิด มีเพียงผู้เป็นพ่อที่ทำหน้าที่เป็นเสาหลักหาเลี้ยงครอบครัว ประกอบอาชีพเป็น รปภ. ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอศรีราชา จังหวัดชลบุรี และกรณีเด็กหญิงวัย 7 ขวบ ป่วยเป็นโรคมะเร็งเม็ดเลือดขาว ต้องหยุดเรียนเพื่อมารักษาตัว โดยการฉีดเคมีบำบัด ซึ่งส่งผลให้ผมร่วงและไม่มีแรง อาศัยอยู่กับแม่ที่ต้องลาออกจากงานเพื่อมาอยู่ดูแลอย่างใกล้ชิด และพ่อที่มีอาชีพขับรถแท็กซี่ ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดปทุมธานี นั้น ตนได้กำชับให้พัฒนาสังคมและ ความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ชลบุรี และ พมจ.ปทุมธานี พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือ ในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น รวมทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลเรื่องการรักษาพยาบาลเด็กทั้ง 2 คนดังกล่าวอย่างใกล้ชิด อีกทั้ง การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาว พร้อมทั้งร่วมกันหารือการช่วยเหลือดูแลในเรื่องสวัสดิการสังคมตามความเหมาะสมในระยะยาวต่อไป
 
     นางนภา กล่าวเพิ่มเติมว่า อีกกรณีชายวัย 60 ปี ก่อเหตุกระทำอนาจารและล่วงละเมิดทางเพศหลานสาววัย 9 ขวบ ภายหลังรับสารภาพว่ากระทำการลักษณะดังกล่าวมาแล้วหลายครั้ง ที่อำเภอบ้านค่าย จังหวัดระยอง นั้น ตนได้กำชับให้พัฒนาสังคมและความมั่นคงของมนุษย์จังหวัดระยอง (พมจ.ระยอง) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้นตามภารกิจด้านเด็ก ของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงผู้เสียหายดังกล่าวโดยด่วนอย่างใกล้ชิด เพื่อให้เด็กสามารถกลับมาใช้ชีวิตในสังคมได้อย่างปกติสุข ซึ่งจากกรณีดังกล่าวนับว่าเป็นปัญหาความรุนแรงในครอบครัวที่เกิดจากบุคคลใกล้ชิด จึงขอฝากให้ผู้ปกครอง บุคคลในครอบครัว และทุกคนในสังคม ช่วยกันกวดขันดูแลเด็กและเยาวชนในครอบครัวและในสังคมอย่างใกล้ชิด เพื่อป้องกันไม่ให้เกิดปัญหาลักษณะดังกล่าวขึ้นอีก



ที่มา : http://www.thaigov.go.th/news/contents/details/5260