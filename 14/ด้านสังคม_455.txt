รัฐบาลไทย-ข่าวทำเนียบรัฐบาล-รมว.พม. เป็นประธานในพิธียกเสาเอกชุมชนหลังกรมวิทยาศาสตร์ 113 หลังคาเรือน 







                                วันพุธที่ 19 กรกฎาคม 2560                              





    118  













   รมว.พม. เป็นประธานในพิธียกเสาเอกชุมชนหลังกรมวิทยาศาสตร์ 113 หลังคาเรือน 
 

   รมว.พม. เป็นประธานในพิธียกเสาเอกชุมชนหลังกรมวิทยาศาสตร์ 113 หลังคาเรือน รวม 121 ครัวเรือน ด้วยความร่วมมือตามแนวทาง “ประชารัฐ” เพื่อพัฒนาที่อยู่อาศัยริมคลองอย่างมั่นคง 





วันนี้ (19 ก.ค.60) เวลา 15.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธียกเสาเอกชุมชนหลังกรมวิทยาศาสตร์ ซึ่งเป็นโครงการบ้านประชารัฐ ริมคลองที่สร้างแล้วเสร็จจำนวน 113 หลังคาเรือน รวม 121 ครัวเรือน ตามนโยบายของรัฐบาลในการแก้ไขปัญหาชุมชนที่บุกรุกพื้นที่ริมคลอง ด้วยการพัฒนาที่อยู่อาศัยอย่างมั่นคงในที่ดินชุมชนเดิมหรือในที่ดินใหม่ ณ ชุมชน หลังกรมวิทยาศาสตร์ ถนนประดิษฐ์มนูธรรม เขตจตุจักร กรุงเทพฯ 
 
      พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้จัดทำยุทธศาสตร์การพัฒนาที่อยู่อาศัยระยะ 20 ปี (พ.ศ. 2560-2579) ตามแผนยุทธศาสตร์การพัฒนาที่อยู่อาศัย 10 ปี (พ.ศ. 2559-2568) เพื่อเสริมสร้างความมั่นคงด้านที่อยู่อาศัยของประชาชนทุกกลุ่มเป้าหมาย และครอบคลุมในทุกมิติ โดยบูรณาการความร่วมมือกับภาคีทุกภาคส่วนที่เกี่ยวข้อง ภายใต้วิสัยทัศน์ "คนไทยทุกคนมีที่อยู่อาศัยถ้วนทั่วและ มีคุณภาพชีวิตที่ดี ในปี 2579 : Smart Housing” เพื่อบรรลุวิสัยทัศน์ "ประเทศมีความมั่นคง มั่งคั่ง ยั่งยืน เป็นประเทศพัฒนาแล้ว ด้วยการพัฒนาตามปรัชญาของเศรษฐกิจพอเพียง” 
 
        พลตำรวจเอก อดุลย์ กล่าวต่อว่า สำหรับนโยบายการแก้ไขปัญหาความเดือดร้อนด้านที่อยู่อาศัยสำหรับประชาชนผู้ที่มีรายได้น้อยและปัญหาชุมชนที่บุกรุกพื้นที่ริมคลอง รัฐบาลได้มอบหมายให้กระทรวงการพัฒนาสังคม และความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) หรือ พอช. จัดทำแผนงาน "บ้านประชารัฐริมคลอง” และดำเนินโครงการพัฒนาที่อยู่อาศัยชุมชนริมคลองเป็นระยะเวลา 3 ปี (พ.ศ. 2559-2561) ซึ่งมีเป้าหมายทั้งหมด 7,081 ครัวเรือน ใน 52 ชุมชน ขณะนี้ ได้ดำเนินการก่อสร้างบ้านแล้วเสร็จเป็นจำนวน 839 ครัวเรือน ใน 12 ชุมชน อยู่ระหว่างกำลังก่อสร้างเป็นจำนวน 404 หลังคาเรือน ใน 17 ชุมชน และมีพื้นที่ พร้อมก่อสร้างสำหรับ 722 ครัวเรือน ใน 6 ชุมชน รวมทั้งสิ้น 1,965 หลังคาเรือน คิดเป็นร้อยละ 53.51 ของเป้าหมายทั้งหมด โดยการบูรณาการความร่วมมือตามแนวทาง "ประชารัฐ” ระหว่างกระทรวง พม. โดย พอช. ภาคเอกชน ชาวชุมชน และเครือข่ายภาคประชาชน 
 
        พลตำรวจเอก อดุลย์ กล่าวต่อไปว่า สำหรับชุมชนหลังกรมวิทยาศาสตร์ นับว่าเป็น 1 ใน 11 ชุมชน ในพื้นที่ ที่ได้รับผลกระทบจากการสร้างแนวเขื่อนโครงสร้างเหล็ก (Steel Structure) หรือ คสล. ซึ่งตั้งอยู่ริมคลองลาดพร้าว มีเนื้อที่ประมาณ 4 ไร่ 41 ตารางวา (1,641 ตารางวา) โดยได้รับการพัฒนาที่อยู่อาศัยในรูปแบบของการสร้างใหม่ ในที่ดินเดิมทั้งหมด จำนวน 113 หลังคาเรือน รวม 121 ครัวเรือน ด้วยการก่อสร้างรูปแบบบ้าน 2 รูปแบบ ดังนี้ 1) บ้านแถว 1 ชั้น ขนาด 4X7 เมตร ราคา 210,000 บาทต่อ 1 หลัง ผ่อนชำระเดือนละ1,017 บาท และ 2) บ้านแถว 2 ชั้น ขนาด 6X7 เมตร ราคา 360,000 บาทต่อ 1 หลัง ผ่อนชำระเดือนละ 2,219 บาท ซึ่งในอดีต ชุมชนดังกล่าว มีสภาพแวดล้อมที่อุดมสมบูรณ์ น้ำในคลองมีความใสสะอาดสามารถนำมาใช้และดื่มได้ ชาวชุมชนมีรายได้ จากการปลูกผักบุ้งและผักกระเฉด จับสัตว์น้ำ เพาะปลากัด และเลี้ยงปลา เป็นต้น ใช้การสัญจรด้วยเรือ และสร้างบ้าน บนพื้นดินแนวริมคลอง แต่ปัจจุบันสภาพแวดล้อมได้เปลี่ยนแปลงไป น้ำในคลองไม่สามารถนำมาใช้ในการอุปโภคบริโภคได้ สัตว์น้ำมีปริมาณน้อยลง และช่วงเวลาหนึ่ง บ้านเรือนชาวชุมชนได้รับความเสียหายจากเรือเครื่องวิ่งรับจ้าง ทำให้คลื่นกัดเซาะตลิ่งแนวริมคลองพังเสียหาย ซึ่งต่อมา มีการสร้างแนวเขื่อนริมคลองลาดพร้าว เพื่อป้องกันแนวตลิ่งไม่ให้พังมากกว่าเดิม 
 
     "พิธียกเสาเอกชุมชนหลังกรมวิทยาศาสตร์ในวันนี้ นับว่าเป็นความสำเร็จของชาวชุมชนที่เกิดจากความร่วมมือร่วมใจและความตั้งใจจริง จนกระทั่งสามารถมีที่อยู่อาศัยเป็นของตนเองอย่างมั่นคงและยั่งยืน มีสภาพแวดล้อม ที่น่าอยู่ และคุณภาพชีวิตที่ดี อีกทั้งเป็นการสร้างหลักประกันในชีวิตที่มั่นคงสำหรับบุตรหลานของชาวชุมชนในอนาคตต่อไป” พลตำรวจเอก อดุลย์ กล่าวในตอนท้าย 



ที่มา : http://www.thaigov.go.th/news/contents/details/5324