รัฐบาลไทย-ข่าวทำเนียบรัฐบาล-สธ.กำชับสถานบริการ 28 จังหวัดเสี่ยงน้ำท่วมซ้ำซาก พร้อมรับมือพายุฤดูร้อน







                                วันพฤหัสบดีที่ 20 กรกฎาคม 2560                              





    79  













   สธ.กำชับสถานบริการ 28 จังหวัดเสี่ยงน้ำท่วมซ้ำซาก พร้อมรับมือพายุฤดูร้อน
 

               กระทรวงสาธารณสุข กำชับสถานบริการ 28 จังหวัดเสี่ยงน้ำท่วมซ้ำซาก เตรียมพร้อมรับมือพายุฤดูร้อน มีแผนป้องกันน้ำท่วมและแผนสำรองการทำงานในภาวะฉุกเฉิน สำรวจความมั่นคงสิ่งก่อสร้าง ขนย้ายอุปกรณ์ 





 สิ่งของสำคัญไว้ที่ปลอดภัย เตือนประชาชน หลีกเลี่ยงอยู่ใต้ต้นไม้ใหญ่/ป้ายโฆษณาขนาดใหญ่ หากบาดเจ็บหรือเจ็บป่วยฉุกเฉิน โทร.สายด่วน 1669
    
             ศ.คลินิก เกียรติคุณ นายแพทย์ปิยะสกล  สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ว่า ตามที่กรมอุตุนิยมวิทยาได้ออกประกาศเตือนจะมีพายุฤดูร้อนเกิดขึ้นในช่วงสัปดาห์นี้ ได้สั่งการให้สำนักงานสาธารณสุขจังหวัด โรงพยาบาลทุกแห่งและสำนักงานสาธารณสุขอำเภอ เตรียมพร้อมรับสถานการณ์ โดยเฉพาะใน 28 จังหวัดที่เสี่ยงต่อการเกิดน้ำท่วมซ้ำซาก ให้ติดตามสถานการณ์จากกรมอุตุนิยมวิทยาอย่างใกล้ชิด พร้อมดำเนินการ ดังนี้ 1.ป้องกันความเสียหายต่ออาคาร สถานที่ อุปกรณ์ เครื่องมือแพทย์ เครื่องสูบน้ำ ตรวจสอบระบบระบายน้ำ ไม่ให้อุดตัน ขนย้ายเวชภัณฑ์ เครื่องมือแพทย์ เอกสารสำคัญไว้ในที่ปลอดภัย สำรวจความแข็งแรงสิ่งก่อสร้าง ป้ายประกาศ ไฟส่องสว่าง ตัดแต่งต้นไม้ รื้อถอนสิ่งที่เป็นอันตรายหรือซ่อมแซมให้ปลอดภัย

2.สำรองทรัพยากรที่มีความจำเป็นต่อการจัดบริการประชาชน เช่น ยา-เวชภัณฑ์ ระบบไฟฟ้าสำรอง น้ำมัน ออกซิเจน อาหาร เป็นต้น 3. สำรวจผู้ป่วยที่ต้องการดูแลเป็นพิเศษ และไม่สามารถเดินทางมาสถานบริการได้ เช่น ผู้พิการ ผู้สูงอายุ ผู้ป่วยติดบ้านติดเตียง จัดให้มีหน่วยแพทย์เคลื่อนที่ออกให้บริการ 4.เตรียมแผนประคองกิจการ ปรับพื้นที่ให้บริการ กรณีไม่สามารถเปิดบริการได้ และแผนการเคลื่อนย้ายผู้ป่วย รวมทั้งประสานโรงพยาบาลข้างเคียงร่วมจัดบริการนอกสถานที่ 

ทั้งนี้ ได้สำรองยาชุดช่วยเหลือน้ำท่วมในส่วนกลาง 400,000 ชุดพร้อมสนับสนุนพื้นที่ได้ทันที เตือนประชาชน หลีกเลี่ยงเข้าใกล้สิ่งก่อสร้างที่อาจเป็นอันตรายขณะเกิดพายุลมแรง เช่น ป้ายโฆษณาขนาดใหญ่ ต้นไม้ใหญ่ สิ่งก่อสร้างที่ไม่มั่นคงแข็งแรง หากบาดเจ็บ หรือเจ็บป่วยฉุกเฉิน โทรขอความช่วยเหลือด้านการแพทย์ได้ที่ สายด่วน 1669 ตลอด 24 ชั่วโมง
******************************** 20 กรกฎาคม 2560



ที่มา : http://www.thaigov.go.th/news/contents/details/5349