รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือชายวัย 52 ปี เป็นอัมพาต อาศัยเพียงลำพังในโรงเลื่อยไม้สภาพเก่าทรุดโทรม ที่ย่านบางพลัด กรุงเทพฯ 







                                วันพุธที่ 29 มีนาคม 2560                              





    229  













   รมว.พม. กำชับ จนท. เร่งช่วยเหลือชายวัย 52 ปี เป็นอัมพาต อาศัยเพียงลำพังในโรงเลื่อยไม้สภาพเก่าทรุดโทรม ที่ย่านบางพลัด กรุงเทพฯ 
 

   รมว.พม. กำชับ จนท. เร่งช่วยเหลือชายวัย 52 ปี เป็นอัมพาต เดินไม่ได้ ศีรษะเหลือเพียงครึ่งเดียว เนื่องจากเคยถูกคนติดยาเสพติดทำร้าย อาศัยเพียงลำพังในโรงเลื่อยไม้สภาพเก่าทรุดโทรม ที่ย่านบางพลัด กรุงเทพฯ  





วันนี้ (29 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 602/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม 
 
    พลตำรวจเอก อดุลย์ กล่าวว่า จากกรณีชายวัย 52 ปี ป่วยเป็นอัมพาต เดินไม่ได้ และเป็นโรคไวรัสตับอักเสบบี อีกทั้งศีรษะเหลือเพียงแค่ครึ่งเดียว เนื่องจากเคยถูกคนติดยาเสพติดทำร้าย ได้รับบาดเจ็บสาหัส และแพทย์ได้ทำการผ่าตัดช่วยเหลือ อยู่เพียงลำพังในโรงเลื่อยไม้สภาพเก่าทรุดโทรม อาศัยเพื่อนบ้านแบ่งข้าวแบ่งน้ำให้กินประทังชีวิตไปวันๆ ที่ย่านบางพลัด กรุงเทพฯ และกรณีหญิงชราวัย 85 ปี พิการเป็นอัมพาต ช่วยเหลือตัวเองไม่ได้ และตาบอด อาศัยเพียงลำพังกับลูกชาย ที่มีอาการติดสุราเรื้อรัง แต่ได้รับการรักษาแล้ว ทั้ง 2 ชีวิต อาศัยในเพิงไม้สภาพเก่าทรุดโทรม ไม่มีไฟฟ้าใช้ มีคนเมตตานำของมาบริจาคให้ แต่กลับถูกคนขโมยไปหมดไม่เหลือ ที่อำเภออู่ทอง จังหวัดสุพรรณบุรี นั้น ตนได้กำชับให้กรมส่งเสริมและพัฒนาคุณภาพชีวิตคนพิการ (พก.) และพัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เยี่ยมบ้าน พร้อมตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการและผู้สูงอายุของกระทรวงการพัฒนาสังคมฯ อีกทั้งมอบสิ่งของเครื่องใช้ ที่จำเป็น นอกจากนี้ ประสานความร่วมมือกับหน่วยงานที่เกี่ยวข้องในพื้นที่ให้การช่วยเหลือดูแลในเรื่องการรักษาพยาบาล อย่างต่อเนื่อง และปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ เหมาะสมกับการใช้ชีวิตของคนพิการ และผู้สูงอายุ ทั้งนี้ หากพบว่าไม่มีญาติรับไปดูแล กระทรวงการพัฒนาสังคมฯ มีหน่วยงานในสังกัด พร้อมให้การดูแลในระยะยาวต่อไป 
 
     พลตำรวจเอก อดุลย์ กล่าวเพิ่มเติมว่า สำหรับกรณีหญิงสาววัย 20 ปี พิการร่างกายอ่อนแรง ตัวเกร็ง มือหงิกงอ แขน-ขาลีบ และเป็นโรคไทรอยด์ ไม่สามารถช่วยเหลือตัวเองได้ อาศัยอยู่กับพ่อ-แม่บุญธรรมวัย 60 ปี ซึ่งต้องผลัดเปลี่ยนกันออกไปทำงานรับจ้าง เพื่อหาเงินจุนเจือครอบครัว รายได้ไม่เพียงพอค่ารักษาพยาบาล ที่อำเภอปากช่อง จังหวัดนครราชสีมา นั้น ตนได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) ลงพื้นที่เยี่ยมบ้านพร้อมตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวงการพัฒนาสังคม อีกทั้ง มอบสิ่งของเครื่องใช้ที่จำเป็น นอกจากนี้ ประสานความร่วมมือกับหน่วยงานที่เกี่ยวข้องในพื้นที่ให้การช่วยเหลือดูแล ในเรื่องการรักษาพยาบาลอย่างต่อเนื่อง รวมทั้ง เรื่องการแนะนำให้คำปรึกษาในเรื่องการส่งเสริมอาชีพ เพื่อสร้างรายได้ที่เพียงพอ และมั่นคงในระยะยาวต่อไป” พลตำรวจเอก อดุลย์ กล่าวในตอนท้าย
 



ที่มา : http://www.thaigov.go.th/news/contents/details/2740