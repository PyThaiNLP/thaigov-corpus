รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงชราวัย 89 ปี ร่างกายไม่แข็งแรง ต้องตระเวนเดินออกขอทาน เพื่อหารายได้เลี้ยงดูเพื่อนชราพิการตาบอดที่อาศัยอยู่ด้วยกัน ที่ จ.หนองคาย







                                วันอังคารที่ 25 กรกฎาคม 2560                              





    69  













   รมว.พม. กำชับ จนท. เร่งช่วยเหลือหญิงชราวัย 89 ปี ร่างกายไม่แข็งแรง ต้องตระเวนเดินออกขอทาน เพื่อหารายได้เลี้ยงดูเพื่อนชราพิการตาบอดที่อาศัยอยู่ด้วยกัน ที่ จ.หนองคาย
 

   รมว.พม. กำชับ จนท. เร่งช่วยเหลือหญิงชราวัย 89 ปี ร่างกายไม่แข็งแรง ต้องตระเวนเดินออกขอทาน เพื่อหารายได้เลี้ยงดูเพื่อนชราพิการตาบอดที่อาศัยอยู่ด้วยกัน ที่ จ.หนองคาย พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.ปราจีนบุรี และพะเยา 





วันนี้ (25 ก.ค. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 678/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีหญิงชราวัย 89 ปี ร่างกายไม่แข็งแรง และมีโรคประจำตัวหลายโรค ต้องรับภาระดูแลเพื่อนชราพิการตาบอดที่อาศัยอยู่ด้วยกัน โดยทุกวันหญิงชราจะเดินออกจากบ้านระยะทางหลายกิโลเมตร ตะเวนขอทานเพื่อนำเงินมาซื้ออาหาร บางวันไม่พอซื้อต้องอดมื้อกินมื้อ อาศัยในพื้นสังกะสีสภาพเก่าสุดๆ ใกล้ผุพัง ที่อำเภอท่าบ่อ จังหวัดหนองคาย นั้น ตนได้กำชับให้พัฒนาสังคมและความมั่นคงของมนุษย์จังหวัดหนองคาย (พมจ.หนองคาย) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบ สิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของหญิงชราและชายชราอย่างใกล้ชิด และดูแลเรื่องการปรับปรุงที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับผู้สูงอายุและผู้พิการ อีกทั้งร่วมกันหาแนวทางการช่วยเหลือดูแลในระยะยาวต่อไป
 
      พลตำรวจเอก อดุลย์ กล่าวเพิ่มเติมว่า สำหรับกรณีชายวัย 59 ปี ป่วยเป็นนิ้วล็อค ร่างกายไม่แข็งแรง ต้องรับภาระเพียงลำพังเลี้ยงดูลูกชายวัย 23 ปี ที่มีสติไม่สมประกอบและพิการเป็นใบ้ หูหนวก ทั้ง 2 ชีวิต อาศัย ในบ้านไม้สภาพเก่าทรุดโทรม ไม่มีไฟฟ้าใช้ และไม่มีอุปกรณ์อำนวยความสะดวกใดๆ อาศัยเพื่อนบ้านแบ่งปันอาหาร ให้กินประทังชีวิต ที่จังหวัดปราจีนบุรี และกรณีหญิงวัย 43 ปี ต้องรับภาระเพียงลำพังเลี้ยงดูอีก 3 ชีวิต ทั้งสามีวัย 52 ปีและลุงแก่ชราวัย 83 ปี ที่พิการทางการเคลื่อนไหว และแม่สามีแก่ชราวัย 70 ปี ที่สุขภาพไม่แข็งแรง มีรายได้จากการรับจ้างเย็บหมวกวันละ 40 – 60 บาท ทั้ง 4 ชีวิต อาศัยอยู่ในบ้านสภาพเก่าทรุดโทรม ครอบครัวมีฐานะยากจน ที่ อำเภอดอกคำใต้ จังหวัดพะเยา นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ปราจีนบุรี และ พมจ.พะเยา พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด การปรับปรุงที่อยู่อาศัยให้มีความมั่นคง แข็งแรง และถูกสุขลักษณะ นอกจากนี้ ให้ความช่วยเหลือในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป



ที่มา : http://www.thaigov.go.th/news/contents/details/5457