รัฐบาลไทย-ข่าวทำเนียบรัฐบาล-พม. โดย พอช. จับมือ BAM ร่วมลงนามซื้อ-ขายที่ดินรวม 3 แปลง เพื่อรองรับชาวชุมชน 140 ครัวเรือน ที่ได้รับผลกระทบจากการสร้างเขื่อนฯ ริมคลองลาดพร้าวและแม่น้ำเจ้าพระยา







                                วันอังคารที่ 25 กรกฎาคม 2560                              





    127  













   พม. โดย พอช. จับมือ BAM ร่วมลงนามซื้อ-ขายที่ดินรวม 3 แปลง เพื่อรองรับชาวชุมชน 140 ครัวเรือน ที่ได้รับผลกระทบจากการสร้างเขื่อนฯ ริมคลองลาดพร้าวและแม่น้ำเจ้าพระยา
 

   พม. โดย พอช. จับมือ BAM ร่วมลงนามซื้อ-ขายที่ดินรวม 3 แปลง เพื่อรองรับชาวชุมชน 140 ครัวเรือน ที่ได้รับผลกระทบจากการสร้างเขื่อนฯ ริมคลองลาดพร้าวและแม่น้ำเจ้าพระยา 





วันนี้ (25 ก.ค. 60) เวลา 14.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในการแถลงข่าว "ความร่วมมือระหว่างสถาบันพัฒนาองค์กรชุมชน (องค์การมหาชน) (พอช.) และ บริษัท บริหารสินทรัพย์ กรุงเทพพาณิชย์ จำกัด (มหาชน) (BAM) ในการพัฒนาที่อยู่อาศัยโครงการบ้านมั่นคงชุมชน ริมคลองลาดพร้าวและชุมชนริมฝั่งแม่น้ำเจ้าพระยา” และพิธีลงนามในการซื้อขายที่ดินระหว่างผู้แทน พอช. และ ผู้แทน BAM โดยมีนายกฤษณ์ เสสะเวช กรรมการผู้จัดการใหญ่ BAM เป็นสักขีพยาน ณ อาคารสำนักงานใหญ่ BAM ถนนสุรศักดิ์ เขตบางรัก กรุงเทพฯ
 
     นายไมตรี กล่าวว่า กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) (พอช.) ได้รับมอบหมายจากรัฐบาลให้จัดทำแผนงานรองรับด้านที่อยู่อาศัยแก่ประชาชนที่ได้รับผลกระทบจากโครงการก่อสร้างเขื่อนระบายน้ำในคลองลาดพร้าวเพื่อป้องกันน้ำท่วม และโครงการพัฒนาพื้นที่ ริมฝั่งเจ้าพระยา โดยโครงการก่อสร้างเขื่อนระบายน้ำในคลองลาดพร้าว ทาง พอช. ได้กำหนดแผนรองรับเรื่อง ที่อยู่อาศัยแบ่งออกเป็น 3 แนวทาง คือ 1) หากชุมชนใดที่รื้อบ้านออกจากแนวก่อสร้างเขื่อนแล้ว หากมีพื้นที่เหลือ สามารถสร้างบ้านใหม่ในชุมชนเดิมได้ โดยเช่าที่ดินกับกรมธนารักษ์ กระทรวงการคลัง 2) การจัดหาที่อยู่อาศัยใหม่ในโครงการที่มีอยู่แล้ว เช่น โครงการบ้านเอื้ออาทรของการเคหะแห่งชาติ (กคช.) และ3) หากไม่มีพื้นที่ริมคลองเหลือ จะใช้วิธีจัดซื้อที่ดินแปลงใหม่ เพื่อก่อสร้างบ้านและชุมชนใหม่
 
    นายไมตรี กล่าวต่อไปว่า ที่ผ่านมา มีการจัดซื้อที่ดินแปลงใหม่จากเอกชนเรียบร้อยแล้วจำนวน 2 แปลง เพื่อก่อสร้างที่อยู่อาศัยใหม่ในบริเวณเขตสายไหม และในวันนี้เป็นความร่วมมือระหว่าง พอช. กับ BAM โดยจัดหาที่ดินของ BAM จำนวน 3 แปลง เพื่อรองรับชาวชุมชนที่ได้รับผลกระทบจากการสร้างเขื่อนระบายน้ำในคลองลาดพร้าว โครงการพัฒนาริมฝั่งเจ้าพระยา และชาวชุมชนที่ถูกเอกชนไล่ที่ รวมทั้งสิ้นจำนวน 140 ครัวเรือน ซึ่งที่ดินทั้งหมด ประกอบด้วย 1) ที่ดินโครงการบึงนายพล เขตมีนบุรี เนื้อที่ 2 ไร่ ราคา 5,200,000 บาท (โอนที่ดินเรียบร้อยแล้ว) รองรับชาวชุมชนจากโครงการก่อสร้างเขื่อนระบายน้ำในคลองลาดพร้าว จำนวน 40 ครอบครัว 2) ที่ดินโครงการบึงนายพล เขตมีนบุรี เนื้อที่ 2 ไร่ ราคา 5,200,000 บาท (โอนที่ดินเรียบร้อยแล้ว) รองรับชาวชุมชนโรงช้าง จำนวน 37 ครอบครัว (เดิมชุมชนโรงช้างปลูกสร้างบ้านเรือนในที่ดินของเอกชนย่านบางกะปิมานานหลายสิบปี ต่อมาถูกฟ้องร้องขับไล่ในปี 2558 จึงได้เข้าร่วมโครงการบ้านมั่นคงกับ พอช.) และ 3) ที่ดินบริเวณอำเภอบางใหญ่ จังหวัดนนทบุรี เนื้อที่ 2 ไร่ 2 งาน 56 ตารางวา ราคา 10,165,000 บาท รองรับชาวชุมชนที่ได้รับผลกระทบจากโครงการพัฒนาริมฝั่งเจ้าพระยา จำนวน 4 ชุมชน 63 ครัวเรือน ประกอบด้วย ชุมชนมิตรคาม1 มิตรคาม 2 ศาลเจ้าแม่ทับทิม และราชผาทับทิม ในพื้นที่เขตดุสิต โดยมีการเซ็นสัญญาซื้อขายในวันนี้ จากนั้น จะเริ่มปรับหน้าดินเพื่อเริ่มก่อสร้างบ้านใหม่ภายในเดือนสิงหาคมนี้ และก่อสร้างเป็นบ้านแถว 2 ชั้น ขนาด 4 X 8 ตารางวา โดย พอช. สนับสนุนงบช่วยเหลือและงบสร้างสาธารณูปโภคหลังละ 75,000 บาท และสินเชื่อซื้อที่ดินและสร้างบ้านไม่เกิน 360,000 บาท มีระยะเวลาก่อสร้างประมาณ 6 เดือน คาดว่าจะแล้วเสร็จประมาณต้นปี 2561
 
     นายไมตรี กล่าวต่ออีกว่า พอช. ได้กำหนดแผนงานรองรับการแก้ไขปัญหาที่อยู่อาศัยสำหรับชุมชนที่มี ความเดือดร้อน โดยเตรียมสนับสนุนให้ชาวชุมชนได้รวมตัวกันเพื่อจัดตั้งกลุ่มออมทรัพย์ขึ้นมา เป็นกองทุนพัฒนา ที่อยู่อาศัย หลังจากนั้น จึงจดทะเบียนเป็นสหกรณ์เคหสถาน เพื่อให้มีฐานะเป็นนิติบุคคลสำหรับการทำนิติกรรมและสัญญาต่างๆ แล้วชุมชนที่มีความพร้อมต้องจัดทำโครงการพัฒนาที่อยู่อาศัยเพื่อขอรับการสนับสนุนจาก พอช. ทั้งเรื่องงบช่วยเหลือ งบสนับสนุน และสินเชื่อ หาก พอช. อนุมัติงบประมาณผ่านสหกรณ์เคหสถานที่ชาวบ้านจัดตั้งขึ้นเรียบร้อยแล้ว ทางสหกรณ์ฯ จะนำเงินไปบริหารและจัดจ้างผู้รับเหมาเพื่อก่อสร้างบ้านใหม่ต่อไป
 
     "ความร่วมมือระหว่าง พอช. กับ BAM ในครั้งนี้ เป็นกลไกสำคัญในการสร้างทางเลือกให้กับชุมชนในการแก้ไขปัญหาที่อยู่อาศัยของตนเอง ส่งผลให้ชาวชุมชนผู้มีรายได้น้อยได้มีโอกาสในการเป็นเจ้าของที่อยู่อาศัยใหม่ที่มั่นคง ปลอดภัย และมีสภาพแวดล้อมที่สวยงามน่าอยู่ ซึ่งนำไปสู่การพัฒนาคุณภาพชีวิตที่ดีขึ้นในระยะยาวต่อไป” นายไมตรี กล่าวในตอนท้าย



ที่มา : http://www.thaigov.go.th/news/contents/details/5458