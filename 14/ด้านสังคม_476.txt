รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กหญิงวัย 9 ขวบ ที่ถูกพ่อเลี้ยงและแม่เลี้ยงทำร้ายร่างกายอย่างทารุณ ที่ จ.ชลบุรี







                                วันพุธที่ 26 กรกฎาคม 2560                              





    85  













   รมว.พม. กำชับ จนท. เร่งเยียวยาจิตใจเด็กหญิงวัย 9 ขวบ ที่ถูกพ่อเลี้ยงและแม่เลี้ยงทำร้ายร่างกายอย่างทารุณ ที่ จ.ชลบุรี
 

   รมว.พม. กำชับ จนท. เร่งเยียวยาจิตใจเด็กหญิงวัย 9 ขวบ ที่ถูกพ่อเลี้ยงและแม่เลี้ยงทำร้ายร่างกายอย่างทารุณ ที่ จ.ชลบุรี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.พระนครศรีอยุธยา และนนทบุรี 





วันนี้ (26 ก.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 679/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ 
 
     พลตำรวจเอก อดุลย์ กล่าวว่า จากกรณีเด็กหญิงวัย 9 ขวบ วิ่งฝ่าสายฝนมาขอความช่วยเหลือจากพลเมืองดี โดยแจ้งว่าถูกพ่อเลี้ยงและแม่เลี้ยงทุบตีทำร้ายร่างกายอย่างทารุณ ทั้งใช้เตารีดนาบขา ใช้สายไฟตี ใช้มีดข่มขู่ และทุบตีอย่างรุนแรง มีรอยแผลเป็นและฟกช้ำทั่วลำตัว และด้านแม่เลี้ยงยังมีพฤติกรรมติดสารเสพติดและถูกข่มขู่ห้ามบอกใคร ที่จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงาน ที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงคนดังกล่าว อย่างใกล้ชิดโดยด่วน รวมทั้ง ประสานหน่วยงานที่เกี่ยวข้องในพื้นที่ช่วยเหลือเรื่องการดูแลรักษาพยาบาลอาการบาดเจ็บ อย่างต่อเนื่อง และเรื่องการติดตามหาญาติเพื่อรับตัวเด็กหญิงไปดูแลต่อ ทั้งนี้ หากตรวจสอบไม่พบญาติ ทางกระทรวงฯ มีบ้านพักเด็กและครอบครัวจังหวัดชลบุรี พร้อมรับเด็กมาดูแลคุ้มครองสวัสดิภาพในระยะยาวต่อไป 
 
     พลตำรวจเอก อดุลย์ กล่าวเพิ่มเติมว่า สำหรับกรณีชายชราวัย 73 ปี ร่างกายพิการไม่สามารถช่วยเหลือ ตัวเองได้ เนื่องจากป่วยเป็นโรคเส้นเลือดอุดตัน ต้องตัดขาทั้ง 2 ข้างทิ้ง เหลือเพียงครึ่งตัว และหญิงชราวัย 73 ปี ป่วยเป็นโรคอัมพาต พิการแขน-ขาลีบ ไม่สามารถช่วยเหลือตัวเองได้ อาศัยอยู่กับลูกสาวที่ต้องหยุดประกอบอาชีพเนื่องจากต้องอยู่ดูแลอย่างใกล้ชิด ทำให้ครอบครัวขาดรายได้ และได้รับความเดือดร้อนเป็นอย่างมาก ทั้ง 3 ชีวิต อาศัยในเพิงไม้สภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอผักไห่ จังหวัดพระนครศรีอยุธยา และกรณี ชายชราวัย 74 ปี ป่วยเป็นโรคอัมพาตและไม่สามารถช่วยเหลือตัวเองได้ อาศัยเพียงลำพังในเพิงพักสภาพเก่าทรุดโทรมใต้สะพานแห่งหนึ่ง ไม่มีไฟฟ้าและน้ำประปาใช้ ต้องอาศัยน้ำจากลำคลองใช้ดื่มกิน นอนป่วยขยับตัวไม่ได้และไม่ได้กินอาหารมาหลายวัน ที่อำเภอบางใหญ่ จังหวัดนนทบุรี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.พระนครศรีอยุธยา และ พมจ. นนทบุรี พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านคนพิการและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้อง ในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด และดูแลเรื่องการปรับปรุงที่อยู่อาศัยให้มี ความมั่นคง แข็งแรง และถูกสุขลักษณะ นอกจากนี้ ให้ความช่วยเหลือในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป 



ที่มา : http://www.thaigov.go.th/news/contents/details/5478