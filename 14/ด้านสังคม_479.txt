รัฐบาลไทย-ข่าวทำเนียบรัฐบาล-พม. จัดงานเลี้ยงจิบน้ำชา แนะนำผลิตภัณฑ์ทอฝัน By พม.







                                วันพฤหัสบดีที่ 27 กรกฎาคม 2560                              





    121  













   พม. จัดงานเลี้ยงจิบน้ำชา แนะนำผลิตภัณฑ์ทอฝัน By พม.
 

   พม. จัดงานเลี้ยงจิบน้ำชา แนะนำผลิตภัณฑ์ทอฝัน By พม. 





วันนี้ (26 ก.ค. 60) เวลา 15.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในงานเลี้ยงจิบน้ำชา (Tea party) โดยมีผู้ร่วมงานจำนวน 140 คน ประกอบด้วยผู้แทนจากสถานทูต องค์กรระหว่างประเทศ และภาคธุรกิจที่มีส่วนร่วมในการสนับสนุนการดำเนินงานด้านต่างๆ ของกระทรวง พม. ณ บริเวณชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ 
 
      พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ให้ความสำคัญกับการเสริมพลังและพัฒนาคนอย่างยั่งยืน โดยเฉพาะกลุ่มเป้าหมายที่มีความเปราะบาง ได้แก่ คนพิการ ผู้เสียหายจากการค้ามนุษย์ จึงได้ดำเนิน "โครงการทอฝัน By พม.” ซึ่งพัฒนาทักษะการประกอบอาชีพให้แก่ผู้รับบริการให้สามารถประกอบธุรกิจได้อย่างครบวงจร ตั้งแต่กระบวนการผลิต การตลาดและการบริหารจัดการ การสร้าง Brand และการสร้างช่องทางการจำหน่าย การดำเนินงานในโครงการดังกล่าวยังเป็นหนึ่งในนโยบายประชารัฐที่มีภาคเอกชนเข้ามามีส่วนร่วมในการสนับสนุนพื้นที่ในการจำหน่าย จำนวน 2 บริษัท ได้แก่ บริษัทกลุ่มเซ็นทรัล จำกัด และบริษัท สยามพิวรรธน์ จำกัด 
 
       พลตำรวจเอก อดุลย์ กล่าวต่อไปว่า จากการดำเนินงานโครงการมาเป็นระยะเวลา 5 เดือนที่ผ่านมา ผลิตภัณฑ์ทอฝันได้รับการตอบรับที่ดี โดยมีการเปิดร้านเพิ่มขึ้นจากศูนย์การค้าเซ็นทรัลเวิลด์ เพิ่มอีก 1 แห่ง คือ ศูนย์การค้าสยามดิสคัฟเวอรี่ รวมทั้งร้านสาขาในหน่วยงานของกระทรวง มีจำนวนเพิ่มขึ้น และสามารถจำหน่ายสินค้าได้ในมูลค่ารวม 906,602 บาท สามารถช่วยให้กลุ่มเป้าหมายผู้เสียหายจากการค้ามนุษย์ สตรี และคนพิการมีรายได้ประมาณ 3,000–3,500บาท/คน/เดือน ซึ่งการจัดงานในวันนี้มีวัตถุประสงค์เพื่อเผยแพร่ผลิตภัณฑ์ และสร้างการรับรู้ในศักยภาพของกลุ่มเป้าหมายของกระทรวง ทั้งกลุ่มเด็ก คนพิการ สตรีที่ขาดโอกาสและผู้เสียหายจากการค้ามนุษย์ ด้วยกิจกรรมการแสดงความสามารถของเด็กในความอุปการะของกระทรวง พม. การแสดงของคนพิการผ่านวงดนตรี S2S และนำเสนอผลิตภัณฑ์ทอฝัน By พม. ด้วยการเดินแบบผลิตภัณฑ์ เพื่อสนับสนุนโอกาสในการพัฒนาศักยภาพไปสู่การมีคุณภาพชีวิตที่ดีต่อไปในสังคมและขอบคุณทุกท่านที่ให้การสนับสนุนการดำเนินงานของกระทรวงการพัฒนาสังคมและความมั่นคงของมนุษย์ด้วยดีเสมอมา 
 
     "กระทรวง พม. จึงขอเชิญชวนทุกท่านร่วมให้โอกาสสร้างกำลังใจ สานความฝันให้เป็นจริงด้วยการสนับสนุนผลิตภัณฑ์ทอฝัน By พม. ที่มีเรื่องราวความตั้งใจของผู้ผลิต ซึ่งมีผลิตภัณฑ์ที่น่าสนใจ อาทิ เช่น กระเป๋าผ้าขาวม้า กระเป๋าผ้าด้นมือ ผ้าคลุมไหล่ ผ้าพันคอ ในแบบต่างๆ มากมาย ทั้งนี้ สามารถอุดหนุนผลิตภัณฑ์ทอฝัน By พม. ได้ที่ร้านทอฝัน By พม. ณ ศูนย์การค้าสยามดิสคัฟเวอรี่ และ ศูนย์การค้าเซ็นทรัลเฟสติวัลอีสต์วิลล์ และ ร้าน ณ วังสะพานขาว กระทรวงการพัฒนาสังคมและความมั่นคงของมนุษย์รวมทั้งร้านสาขา 5 แห่ง ได้แก่ ศูนย์เรียนรู้การพัฒนาสตรีภาคกลางจังหวัดนนทบุรี ศูนย์ส่งเสริมและพัฒนาอาชีพคนพิการจังหวัดนนทบุรี สถานคุ้มครองผู้เสียหายจากการค้ามนุษย์ (บ้านเกร็ดตระการ ) จังหวัดนนทบุรี ศูนย์การเรียนรู้การพัฒนาสตรีและครอบครัว จังหวัดเชียงรายและศูนย์การเรียนรู้การพัฒนาสตรีและครอบครัวรัตนาภา จังหวัดขอนแก่น และ Facebook "ทอฝัน By พม.” เพื่อเป็นการร่วมกันสร้างสังคมไทย มุ่งสู่สังคมคุณภาพ มั่นคง มั่งคั่ง และยั่งยืนต่อไป” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/5489