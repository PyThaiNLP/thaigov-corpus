รัฐบาลไทย-ข่าวทำเนียบรัฐบาล-พม. จับมือหลายหน่วยงาน ร่วมขับเคลื่อนโครงการศูนย์ที่พักอาศัยผู้สูงอายุแบบครบวงจร “Senior Complex บางละมุง” พร้อมวางศิลาฤกษ์ภายในเดือน ก.พ. 61







                                วันอังคารที่ 1 สิงหาคม 2560                              





    770  













   พม. จับมือหลายหน่วยงาน ร่วมขับเคลื่อนโครงการศูนย์ที่พักอาศัยผู้สูงอายุแบบครบวงจร “Senior Complex บางละมุง” พร้อมวางศิลาฤกษ์ภายในเดือน ก.พ. 61
 

   พม. จับมือหลายหน่วยงาน ร่วมขับเคลื่อนโครงการศูนย์ที่พักอาศัยผู้สูงอายุแบบครบวงจร “Senior Complex บางละมุง” พร้อมวางศิลาฤกษ์ภายในเดือน ก.พ. 61 





วันนี้ (31 ก.ค. 60) เวลา 17.00 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยภายหลังการประชุม คณะกรรมการขับเคลื่อนการพัฒนาที่อยู่อาศัยสำหรับผู้สูงอายุ ครั้งที่ 3/2560 ว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ประธานการประชุม กล่าวว่า ขณะนี้ โครงการ"Senior Complex บางละมุง” อาคารที่พักอาศัยบนที่ดินราชพัสดุ ขนาดพื้นที่ 48 ไร่ 1 งาน 42 ตารางวา จำนวน 14 อาคาร 632 ยูนิต แบ่งเป็น อาคารสูง 4 ชั้น จำนวน 4 อาคาร (ติดริมทะเล) และอาคารสูง 5 ชั้น จำนวน 10 อาคาร ซึ่งทุกอาคารเปิดมุมมอง ไปยังทะเล โดยดำเนินงานภายใต้คณะทำงาน 4 คณะ ประกอบด้วย 1) คณะทำงานขับเคลื่อนการพัฒนาที่อยู่อาศัยสำหรับผู้สูงอายุ 2) คณะทำงานบริหารโครงการศูนย์ที่พักอาศัยผู้สูงอายุแบบครบวงจร(Senior Complex บางละมุง) 3) คณะทำงานบริหารงบประมาณการก่อสร้างศูนย์ที่พักอาศัยผู้สูงอายุแบบครบวงจร และ 4) คณะทำงานด้านการตลาดและการขาย ทั้งนี้ การดำเนินการก่อสร้างโครงการฯ ทางกระทรวง พม. โดยกรมกิจการผู้สูงอายุ (ผส.) จะมีการลงนามบันทึกข้อตกลง (MOU) ร่วมกับ กรมธนารักษ์ กระทรวงการคลัง การเคหะแห่งชาติ (กคช.) สภากาชาดไทย และสำนักงานพัฒนาวิทยาศาสตร์และเทคโนโลยีแห่งชาติ (สวทช.)
 
      พลตำรวจเอก อดุลย์ กล่าวต่อว่า ที่ประชุม ซึ่งประกอบด้วย ผู้แทนหน่วยงานที่เกี่ยวข้องทั้งภาครัฐ เอกชน และ ประชาสังคม อาทิ กระทรวงการคลัง โดยกรมบัญชีกลางและกรมธนารักษ์ กระทรวงมหาดไทย โดยกรมโยธาธิการและ ผังเมือง ธนาคารอาคารสงเคราะห์ (ธอส.) สภากาชาดไทย และบริษัท แอลพีเอ็นดีแวลลอปเมนท์ จำกัด (มหาชน) เป็นต้น ได้มีมติเห็นชอบแผนปฏิบัติงาน (Master Schedule) โครงการ "Senior Complex บางละมุง” ตั้งแต่เดือนมิถุนายน 2560 ถึง เดือนกุมภาพันธ์ 2561 โดยเริ่มดำเนินการในเรื่อง 1) การเสนอเรื่องขอแก้ไขกฎกระทรวงโดยเพิ่มข้อกำหนดการใช้ประโยชน์ที่ดินประเภทสถาบันราชการ การสาธารณูปโภค และสาธารณูปการ (พื้นที่สีน้ำเงิน) 2) การศึกษาความเป็นไปได้ของโครงการฯ (Feasibility Study : FS) 3) การเสนอ Master Plan เกี่ยวกับการใช้ประโยชน์ที่ดิน (Land Use) และการออกแบบอาคาร ระบบสาธารณูปโภคสาธารณูปการ และภูมิสถาปัตยกรรม 4) การวิเคราะห์ผลกระทบสิ่งแวดล้อม (EIA) 5) กระบวนการ จัดซื้อจัดจ้าง 6) การลงนามบันทึกข้อตกลง (MOU) ระหว่าง กระทรวง พม. โดย ผส. ร่วมกับ กรมธนารักษ์ กระทรวงการคลัง การเคหะแห่งชาติ (กคช.) สภากาชาดไทย และสำนักงานพัฒนาวิทยาศาสตร์และเทคโนโลยีแห่งชาติ (สวทช.) 7) การขออนุญาต การก่อสร้างกับหน่วยงานท้องถิ่น 8) การจัดพิธีวางศิลาฤกษ์ 9) การจัดงาน Pre Sale และ 10) การเริ่มก่อสร้างโครงการฯ
 
      พลตำรวจเอก อดุลย์ กล่าวเพิ่มเติมว่า สำหรับการพัฒนาที่อยู่อาศัยสำหรับผู้สูงอายุ(โครงการบ้านเคหะกตัญญู คลองหลวง) ภายใต้การดำเนินงานกระทรวง พม. โดยการเคหะแห่งชาติ (กคช.) ทางที่ประชุมได้เห็นชอบในหลักการของโครงการดังกล่าวฯ ซึ่งเป็นการดำเนินการก่อสร้างที่อยู่อาศัยสำหรับผู้สูงอายุที่มีรายได้ปานกลางถึงค่อนข้างสูง จำนวน 360 ยูนิต แบ่งออกเป็น 2 ระยะ ประกอบด้วย ระยะที่ 1 บ้านแฝด 1 ชั้น และ 2 ชั้น จำนวน 192 หน่วย มีราคาเริ่มต้น 2.35 ล้านบาท และ ระยะที่ 2 อาคารชุดสูง 4 ชั้น จำนวน 168 หน่วย แบ่งเป็น 2 ขนาด ได้แก่ ขนาด 38 ตารางเมตร และขนาด 56 ตารางเมตร มีราคาตั้งแต่ 1.28 – 1.80 ล้านบาท โดยจะเริ่มดำเนินการก่อสร้างโครงการฯ ระยะที่ 1 เป็นลำดับแรก ภายในเดือนพฤษภาคม 2561 ทั้งนี้ โครงการดังกล่าวควรปรับเป็นโครงการบ้านกตัญญู โดยให้บุตรสามารถซื้อบ้านให้บิดามารดาอยู่ร่วมกันได้ อีกทั้งการก่อสร้างโครงการฯ ควรมุ่งเน้นการออกแบบตามหลักอารยสถาปัตย์และองค์ประกอบที่สำคัญในด้านต่างๆ เช่น การคมนาคมขนส่ง การสาธารณสุข การศึกษา สิ่งแวดล้อมที่น่าอยู่สวยงาม และความปลอดภัย เป็นต้น ส่วนการขอสินเชื่อบ้าน ทาง กคช. จะหารือร่วมกับ ธอส. ในเรื่องมาตรการการผ่อนชำระบ้าน



ที่มา : http://www.thaigov.go.th/news/contents/details/5616