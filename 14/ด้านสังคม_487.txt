รัฐบาลไทย-ข่าวทำเนียบรัฐบาล-รมว.พม. ชื่นชมหญิงวัย 37 ปี ร่างกายพิการและพิการตาบอด แต่สู้ชีวิตเรียนทำเหรียญโปรยทาน และพับพวงมาลัยจากริบบิ้น หารายได้เลี้ยงดูลูกสาววัย 14 ปี ที่พิการตาบอด ที่ จ.กำแพงเพชร







                                วันอังคารที่ 1 สิงหาคม 2560                              





    58  













   รมว.พม. ชื่นชมหญิงวัย 37 ปี ร่างกายพิการและพิการตาบอด แต่สู้ชีวิตเรียนทำเหรียญโปรยทาน และพับพวงมาลัยจากริบบิ้น หารายได้เลี้ยงดูลูกสาววัย 14 ปี ที่พิการตาบอด ที่ จ.กำแพงเพชร
 

   รมว.พม. ชื่นชมหญิงวัย 37 ปี ร่างกายพิการและพิการตาบอด แต่สู้ชีวิตเรียนทำเหรียญโปรยทาน และพับพวงมาลัยจากริบบิ้น หารายได้เลี้ยงดูลูกสาววัย 14 ปี ที่พิการตาบอด ที่ จ.กำแพงเพชร 





วันนี้ (1 ส.ค. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 682/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีหญิงวัย 37 ปี พิการตาบอดทั้ง 2 ข้าง และร่างกายพิการเนื่องจากประสบอุบัติเหตุตกต้นไม้ ต้องรับภาระเพียงลำพังเลี้ยงดูลูกสาววัย 14 ปี ที่พิการตาบอดทั้ง 2 ข้าง เช่นกัน ด้านสามีทอดทิ้งหนีหายไป แต่สู้ชีวิต หัดเรียนทำเหรียญโปรยทาน และพับพวงมาลัยจากริบบิ้น เพื่อหารายได้จุนเจือครอบครัว ที่อำทรายทองวัฒนา จังหวัดกำแพงเพชร นั้น ตนขอชื่นชมในความขยันหมั่นเพียร มุ่งมั่นใฝ่หาความรู้ เพื่อพัฒนาตนเอง ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต น่ายกย่องเป็นแบบอย่างที่ดี ของคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดกำแพงเพชร (พมจ.กำแพงเพชร) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลเรื่องการรักษาพยาบาลของทั้ง 2 คนอย่างต่อเนื่อง ดูแลเรื่องการศึกษาของเด็กหญิงในระยะยาว พร้อมทั้งแนะนำในเรื่องของกองทุนส่งเสริมและพัฒนาคุณภาพชีวิต คนพิการ เพื่อใช้เป็นทุนสำหรับการประกอบอาชีพในระยะยาวต่อไป
 
    พลตำรวจเอก อดุลย์ กล่าวเพิ่มเติมว่า สำหรับกรณีหญิงชราวัย 61 ปี ต้องรับภาระเพียงลำพังเลี้ยงดูอีก 2 ชีวิต ทั้งน้องสาวร่างกายพิการ นอนป่วยติดเตียง ไม่สามารถช่วยเหลือตัวเองได้ ร่างกายผอมซูบ แขน-ขาลีบ ต้องให้อาหารทางสายยาง และแม่แก่ชราวัย 85 ปี ที่ร่างกายไม่แข็งแรง และเป็นโรคอัลไซเมอร์ ครอบครัวมีฐานะยากจน ที่อำเภอนางรอง จังหวัดบุรีรัมย์ นั้น ตนได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด และการให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ พร้อมร่วมกันหาแนวทางการช่วยเหลือและแนะนำในเรื่องสวัสดิการสังคมตามความเหมาะสมในระยะยาวต่อไป



ที่มา : http://www.thaigov.go.th/news/contents/details/5618