รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงชราวัย 75 ปี ร่างกายไม่แข็งแรง ป่วยเป็นโรคอัลไซเมอร์ พลัดหลงออกจากบ้านนานกว่า 1 ปี ออกเดินเท้าตามหาญาติ ที่ จ.ชลบุรี 







                                วันพุธที่ 2 สิงหาคม 2560                              





    60  













   รมว.พม. กำชับ จนท. เร่งช่วยเหลือหญิงชราวัย 75 ปี ร่างกายไม่แข็งแรง ป่วยเป็นโรคอัลไซเมอร์ พลัดหลงออกจากบ้านนานกว่า 1 ปี ออกเดินเท้าตามหาญาติ ที่ จ.ชลบุรี 
 

   รมว.พม. กำชับ จนท. เร่งช่วยเหลือหญิงชราวัย 75 ปี ร่างกายไม่แข็งแรง ป่วยเป็นโรคอัลไซเมอร์ พลัดหลงออกจากบ้านนานกว่า 1 ปี ออกเดินเท้าตามหาญาติ ที่ จ.ชลบุรี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.ลพบุรี และราชบุรี 





วันนี้ (2 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 683/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีหญิงชราวัย 75 ปี สภาพร่างกายไม่แข็งแรง ขาเจ็บเดินไม่สะดวก และป่วยเป็นโรคอัลไซเมอร์ มีอาการหลงๆลืมๆ พลัดหลงออกจากบ้านนานกว่า 1 ปี จึงเดินเท้าไปเรื่อยๆ เพื่อออก ตามหาญาติ ค่ำไหนนอนนั่น เคราะห์ดีมีพลเมืองดีพบเห็นและแจ้งเจ้าหน้าที่ เข้าช่วยเหลือได้อย่างปลอดภัย ที่อำเภอสัตหีบ จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการติดตามหาญาติของหญิงชราดังกล่าว พร้อมดูแลในเรื่องการรักษาพยาบาลอาการป่วยของหญิงชรา อย่างใกล้ชิด ซึ่งขณะนี้ กระทรวง พม. ได้รับหญิงชราคนดังกล่าวเข้ามาอยู่ในความดูแลและคุ้มครองสวัสดิภาพที่สถานสงเคราะห์คนชราบ้านบางละมุง เรียบร้อยแล้ว พร้อมร่วมกันหาแนวทางการช่วยเหลือดูแลในระยะยาวต่อไป
 
     พลตำรวจเอก อดุลย์ กล่าวเพิ่มเติมว่า สำหรับกรณีสองพี่น้องชาย-หญิงวัย 54 ปี และ 52 ปี พิการตาบอด ทั้ง 2 คน และป่วยมีโรคประจำตัวรุมเร้า อาศัยอยู่กันเพียงลำพังในบ้านไม้สภาพเก่าทรุดโทรม อาศัยเพียงเบี้ยยังชีพ คนพิการใช้ประทังชีวิต ที่อำเภอบ้านหมี่ จังหวัดลพบุรี และกรณีหญิงวัย 55 ปี ต้องรับภาระเลี้ยงดูหลานสาววัย 20 ปี ที่ประสบอุบัติเหตุถูกรถโดยสารทับร่าง ได้รับบาดเจ็บสาหัส ทำให้ร่างกายพิการ สมองกระทบกระเทือน นอนป่วย ติดเตียงไม่สามารถช่วยเหลือตัวเองได้ ซึ่งครอบครัวต้องนำทรัพย์สินที่มีทั้งหมดไปขาย เพื่อนำเงินมาเป็นค่ารักษาพยาบาล แต่ยังไม่เพียงพอ ที่อำเภอบ้านโป่ง จังหวัดราชบุรี นั้น ตนได้กำชับให้พัฒนาสังคมและความมั่นคง ของมนุษย์จังหวัด (พมจ.) ทั้ง 2 จังหวัด ได้แก่ พมจ.ลพบุรี และ พมจ.ราชบุรี พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้อง ในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างต่อเนื่อง รวมทั้ง ดูแลเรื่องการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับผู้พิการ นอกจากนี้ ให้ความช่วยเหลือในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป



ที่มา : http://www.thaigov.go.th/news/contents/details/5637