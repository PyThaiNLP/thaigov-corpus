รัฐบาลไทย-ข่าวทำเนียบรัฐบาล-สมเด็จพระอริยวงศาคตญาณ สมเด็จพระสังฆราช สกลมหาสังฆปรินายก เสด็จเปิดอาคารศูนย์สุขภาพพระภิกษุสงฆ์ รพ.สต.บ้านวังด้ง จังหวัดกาญจนบุรี







                                วันศุกร์ที่ 4 สิงหาคม 2560                              





    171  













   สมเด็จพระอริยวงศาคตญาณ สมเด็จพระสังฆราช สกลมหาสังฆปรินายก เสด็จเปิดอาคารศูนย์สุขภาพพระภิกษุสงฆ์ รพ.สต.บ้านวังด้ง จังหวัดกาญจนบุรี
 

   สมเด็จพระอริยวงศาคตญาณ สมเด็จพระสังฆราช สกลมหาสังฆปรินายกเสด็จไปทรงเป็นประธานเปิดอาคารศูนย์สุขภาพพระภิกษุสงฆ์ สมเด็จพระสังฆราชองค์ที่ 19 





 รพ.สต.บ้านวังด้ง จังหวัดกาญจนบุรี เพื่อดูแลพระภิกษุสงฆ์อาพาธ ผู้พิการ ผู้ด้อยโอกาสและผู้สูงอายุ ที่ป่วยด้วยโรคเรื้อรังตามแนวทางเศรษฐกิจพอเพียง และตามหลักแพทย์ทางเลือกวิถีพุทธ        

วันนี้ (4 สิงหาคม 2560) ที่โรงพยาบาลส่งเสริมสุขภาพตำบลวังด้ง จ.กาญจนบุรี สมเด็จพระอริยวงศาคตญาณ สมเด็จพระสังฆราช สกลมหาสังฆปรินายกเสด็จไปทรงเป็นประธานเปิดอาคารศูนย์สุขภาพพระภิกษุสงฆ์ สมเด็จพระสังฆราชองค์ที่ 19 รพสต.บ้านวังด้ง จังหวัดกาญจนบุรี โดยมี นายแพทย์โสภณ  เมฆธน ปลัดกระทรวงสาธารณสุข ผู้บริหาร ข้าราชการ ประชาชน เฝ้ารับเสด็จฯ

นายแพทย์โสภณ กล่าวว่า อาคารศูนย์สุขภาพพระภิกษุสงฆ์ สมเด็จพระสังฆราชองค์ที่ 19 ได้รับงบประมาณจากการระดมทุนสร้างจากการมีส่วนร่วมของภาคีเครือข่ายทุกภาคส่วน สมทบทุนบริจาคเงิน จำนวน 74 ล้านบาท เพื่อสร้างและปรับปรุงโรงพยาบาลส่งเสริมสุขภาพตำบลวังด้งและก่อสร้างอาคารสำหรับให้การรักษาพยาบาลพระสงฆ์และสามเณร ผู้สูงอายุ ผู้ด้อยโอกาส ตลอดจนประชาชนทั่วไป ก่อสร้างกุฏิพร้อมอุปกรณ์อำนวยความสะดวกสำหรับพระสงฆ์อาพาธที่ต้องพักค้างคืน 15 หลัง รวมถึงการปรับปรุงอาคารและจัดซื้อวัสดุอุปกรณ์ทางการแพทย์ และกายภาพบำบัด เพื่อให้โรงพยาบาลส่งเสริมสุขภาพตำบลวังด้ง มีความพร้อมเป็นศูนย์ต้นแบบ ให้บริการพระภิกษุสงฆ์ ผู้สูงอายุ ผู้ด้อยโอกาส และประชาชนทั่วไปสามารถดูแลสุขภาพตนเองได้ โดยใช้หลักสูตรวิธีพึ่งตนเองตามแนวเศรษฐกิจพอเพียง และตามหลักทางเลือกวิถีพุทธ

นายแพทย์โสภณ กล่าวต่อว่า จากข้อมูลสถาบันวิจัยสังคม จุฬาลงกรณ์มหาวิทยาลัย ซึ่งศึกษาพระสงฆ์ใน 11 จังหวัด พบว่า กว่า 1 ใน 3 ของพระสงฆ์ทั่วประเทศ ตกอยู่ในสภาวะอ้วนกว่ามาตรฐาน และยังพบว่าพระสงฆ์สูงวัยส่วนใหญ่เป็นโรคเรื้อรัง  เช่น โรคเบาหวาน โรคความดันโลหิตสูง โรคหัวใจ โรคหลอดเลือดสมองและโรคมะเร็ง เนื่องจากพุทธศาสนิกชนทำอาหารถวายพระสงฆ์ที่มีรส หวาน มัน เค็ม มากเกินไป ฉันผักและผลไม้น้อย และการขาดการออกกำลังกายที่ถูกต้อง
************************* 4 สิงหาคม 2560



ที่มา : http://www.thaigov.go.th/news/contents/details/5731