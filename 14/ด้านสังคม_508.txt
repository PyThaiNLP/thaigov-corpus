รัฐบาลไทย-ข่าวทำเนียบรัฐบาล-พม. จับมือ รพ.ตร. ตรวจสุขภาพและรักษาด้านทันตกรรมให้กับประธานสมาคมคนไร้บ้าน เพื่อสร้างขวัญและกำลังใจให้กับผู้ทำประโยชน์แก่ชุมชน







                                วันศุกร์ที่ 4 สิงหาคม 2560                              





    68  













   พม. จับมือ รพ.ตร. ตรวจสุขภาพและรักษาด้านทันตกรรมให้กับประธานสมาคมคนไร้บ้าน เพื่อสร้างขวัญและกำลังใจให้กับผู้ทำประโยชน์แก่ชุมชน
 

   พม. จับมือ รพ.ตร. ตรวจสุขภาพและรักษาด้านทันตกรรมให้กับประธานสมาคมคนไร้บ้าน เพื่อสร้างขวัญและกำลังใจให้กับผู้ทำประโยชน์แก่ชุมชน 





     วันนี้ (4 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับนายสุชิน เอี่ยมอินทร์ (ลุงดำ) ประธานสมาคมคนไร้บ้าน พร้อมกับตัวแทนกลุ่มคนไร้บ้าน ที่เข้าพบเพื่อแสดงความขอบคุณที่กระทรวง พม. ได้ดำเนินงานด้านการแก้ไขปัญหาคนไร้บ้านอย่างเป็นรูปธรรม รวมถึงการพัฒนาคุณภาพชีวิตและสุขภาวะคนไร้บ้านให้ดีขึ้น ทั้งนี้ กระทรวง พม. ได้ประสานความร่วมมือกับทางโรงพยาบาลตำรวจ เพื่อทำการตรวจสุขภาพและรักษาด้านทันตกรรมให้กับลุงดำ ซึ่งเป็นการสร้างขวัญและกำลังใจให้กับผู้ทำประโยชน์แก่ชุมชน และเป็นภาคีเครือข่ายร่วมกับ พม. อย่างเข้มแข็ง ณ ห้องประชุม ชั้น 9 กระทรวง พม. สะพานขาว กรุงเทพฯ
 
     พลตำรวจเอก อดุลย์ กล่าวว่า ปัญหาคนไร้บ้าน เฉพาะในเขตกรุงเทพมหานครมีไม่ต่ำกว่า 1,000 คน โดยส่วนใหญ่ ได้เร่ร่อนมาจากต่างจังหวัด อาศัยอยู่ตามสวนสาธารณะ ใต้สะพานลอย ตลาดสด อาคารร้าง และสถานีเดินรถต่างๆ สอดรับกับที่รัฐบาลมีโครงการแก้ไขปัญหาความเดือดร้อนเรื่องที่อยู่อาศัยของประชาชนทั่วประเทศ ซึ่งได้มอบหมายให้กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) (พอช.) จัดทำแผนงานแก้ไขปัญหาประชาชนที่มีความเดือดร้อนและต้องการที่อยู่อาศัยทั่วประเทศ ทั้งในเมืองและชนบทกว่า 1 ล้านครัวเรือน รวมทั้ง ผู้เดือดร้อนที่เป็นกลุ่มคนไร้บ้านอีกด้วย
 
     พลตำรวจเอก อดุลย์ กล่าวต่อไปว่า นอกจากจะจัดสรรที่พักพิงแล้ว ยังได้ตระหนักถึงคุณภาพชีวิต โดยคำนึงถึง ผู้พักอาศัยให้อยู่อย่างมีความสุข มีสุขภาพที่แข็งแรง โดยได้จัดกิจกรรมต่างๆ เพื่อสนับสนุนให้กลุ่มคนไร้บ้านได้พัฒนาศักยภาพของตนเอง นำไปสู่การมีคุณภาพชีวิตที่ดีขึ้น และเมื่อเร็วๆ นี้ ตนได้เป็นประธานพิธีลงเสาเอกสร้างศูนย์ฟื้นฟูและพัฒนาศักยภาพคนไร้บ้านจังหวัดเชียงใหม่เป็นแห่งแรกในภูมิภาค รองรับคนไร้บ้านได้ไม่ต่ำกว่า 50 คน ตั้งเป้าเพื่อให้คนไร้บ้าน ไร้ที่พักพิงใช้เป็นสถานที่ตั้งหลักชีวิต และรวมกลุ่มเพื่อช่วยเหลือดูแลกัน มีทั้งแปลงเกษตร ร้านค้า ร้านกาแฟ สร้างอาชีพ สร้างอนาคตใหม่ ไม่ต้องร่อนเร่อีกต่อไป ซึ่งคาดว่าแล้วเสร็จกลางปีหน้า "สำหรับในวันนี้รู้สึกยินดีที่ได้ดูแลสุขภาพของลุงดำ ซึ่งถือเป็นบุคคลตัวอย่างทำงานเพื่อพี่น้องคนเร่ร่อนไม่มีที่อยู่อาศัย และอยากให้กำลังใจคนทำงานและทำความดีนั้นมีคนเห็น จึงได้ประสานกับรพ.ตำรวจ เพื่อมาตรวจสุขภาพและรักษา ด้านทันตกรรมให้กับลุงดำในครั้งนี้" พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/5734