รัฐบาลไทย-ข่าวทำเนียบรัฐบาล-รมว.พม. ชื่นชม 2 เด็กหนุ่มวัย 16 ปี และ 18 ปี ครอบครัวฐานะยากจน แต่สู้ชีวิต ทำงานเสริมหารายได้ช่วยแบ่งเบาภาระครอบครัว ที่ จ.อ่างทอง และสุโขทัย







                                วันจันทร์ที่ 7 สิงหาคม 2560                              





    64  













   รมว.พม. ชื่นชม 2 เด็กหนุ่มวัย 16 ปี และ 18 ปี ครอบครัวฐานะยากจน แต่สู้ชีวิต ทำงานเสริมหารายได้ช่วยแบ่งเบาภาระครอบครัว ที่ จ.อ่างทอง และสุโขทัย
 

   รมว.พม. ชื่นชม 2 เด็กหนุ่มวัย 16 ปี และ 18 ปี ครอบครัวฐานะยากจน แต่สู้ชีวิต ทำงานเสริมหารายได้ช่วยแบ่งเบาภาระครอบครัว ที่ จ.อ่างทอง และสุโขทัย 





วันนี้ (7 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 686/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีเด็กหนุ่มวัย 16 ปี นักเรียนชั้น ม.5 โรงเรียนแห่งหนึ่ง สู้ชีวิต ทำงาน หารายได้เสริมจุนเจือครอบครัว อาศัยเวลาว่างในวันหยุดเรียนออกตระเวนเข็นรถขายนมเปรี้ยว ขนมปัง และกาแฟ เพื่อแบ่งเบาภาระของผู้เป็นแม่ที่ต้องทำงานหนักหาเลี้ยงครอบครัวเพียงคนเดียว ที่อำเภอเมือง จังหวัดอ่างทอง และกรณีเด็กหนุ่มวัย 18 ปี นักเรียนชั้น ม.6 โรงเรียนแห่งหนึ่ง ครอบครัวมีฐานะยากจน แต่สู้ชีวิต ช่วยแบ่งเบาภาระ ของครอบครัว อาศัยเวลาว่างหลังเลิกเรียนและในวันหยุดออกตระเวนหาของป่า และแหย่ไข่มดแดง เพื่อนำไปขาย หารายได้จุนเจือครอบครัว อาศัยอยู่กับแม่และน้องชายวัย 14 ปี ที่ไม่ได้เรียนหนังสือ ทั้ง 3 ชีวิตอาศัยในเพิงสังกะสีสภาพเก่าทรุดโทรม ที่จังหวัดสุโขทัย นั้น ตนขอชื่นชมเด็กทั้ง 2 คน ที่มีความขยันหมั่นเพียร กตัญญู มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์ (พมจ.) ทั้ง 2 จังหวัด ได้แก่ พมจ. อ่างทอง และ พมจ.สุโขทัย พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้งหมดในระยะยาว และการปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย รวมทั้ง ให้ความช่วยเหลือและคำแนะนำในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
 
      พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 34 ปี ต้องรับภาระเลี้ยงดูลูกชายคนเล็ก 6 ขวบ ที่ป่วยเป็นโรคมะเร็งกระดูกระยะที่ 3 และลุกลามไปที่ปอด ทำให้ต้องตัดแขนขวาทิ้งตั้งแต่หัวไหล่ กลายเป็นคนพิการ สร้างความเจ็บปวดทุกข์ทรมานเป็นอย่างมาก และลูกชายคนโตที่ป่วยเป็นโรคธาลัสซีเมีย มีเพียงผู้เป็นสามีที่ทำหน้าที่เป็นเสาหลักหารายได้จุนเจือครอบครัว แต่ยังไม่เพียงพอค่าใช้จ่ายในการรักษาพยาบาล ที่อำเภอเมือง จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลเด็กชายทั้ง 2 คนอย่างใกล้ชิด นอกจากนี้ ให้คำแนะนำ ในเรื่องสวัสดิการสังคม เพื่อขอรับสิทธิตามกฎหมายและความเหมาะสม รวมทั้ง การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงสามารถเลี้ยงดูครอบครัวได้ในระยะยาวต่อไป



ที่มา : http://www.thaigov.go.th/news/contents/details/5769