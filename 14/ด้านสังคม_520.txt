รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงวัย 59 ปี รับภาระลำพังเลี้ยงดูลูกชายวัย 38 ปี ที่ป่วยเป็นอัมพาต ช่วยเหลือตนเองไม่ได้ อาศัยขอข้าววัดกินประทังชีวิต ครอบครัวมีฐานะยากจน ที่ จ.สระแ







                                วันพุธที่ 9 สิงหาคม 2560                              





    104  













   รมว.พม. กำชับ จนท. เร่งช่วยเหลือหญิงวัย 59 ปี รับภาระลำพังเลี้ยงดูลูกชายวัย 38 ปี ที่ป่วยเป็นอัมพาต ช่วยเหลือตนเองไม่ได้ อาศัยขอข้าววัดกินประทังชีวิต ครอบครัวมีฐานะยากจน ที่ จ.สระแ
 

   รมว.พม. กำชับ จนท. เร่งช่วยเหลือหญิงวัย 59 ปี รับภาระลำพังเลี้ยงดูลูกชายวัย 38 ปี ที่ป่วยเป็นอัมพาต ช่วยเหลือตนเองไม่ได้ อาศัยขอข้าววัดกินประทังชีวิต ครอบครัวมีฐานะยากจน ที่ จ.สระแก้ว พร้อมช่วยเหลือครอบครัวผู้ด้อยโอกาสและประสบปัญหาทางสังคม 





วันนี้ (8 ส.ค. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 687/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
    พลตำรวจเอก อดุลย์ กล่าวว่า จากกรณีหญิงวัย 59 ปี รับภาระเพียงลำพังเลี้ยงดูลูกชายวัย 38 ปี ที่ป่วย เป็นโรคอัมพาต นอนป่วยติดเตียง ไม่สามารถช่วยเหลือตัวเองได้ ต้องเจาะคอเพื่อดูดเสลดและช่วยในการหายใจ อาศัยเบี้ยคนพิการใช้ประทังชีวิต และเผาถ่านขายมีรายได้เพียงเดือนละ 500-600 บาท ครอบครัวมีฐานะยากจน บางวันไม่มีเงินซื้อข้าว ต้องไปขอข้าววัด ที่อำเภอเขาฉกรรจ์ จังหวัดสระแก้ว และกรณีชายหนุ่มวัย 24 ปี รับภาระเพียงลำพังเลี้ยงดูภรรยาสาววัย 27 ปี ที่ร่างกายพิการทางการเคลื่อนไหว นอนป่วยติดเตียง ไม่สามารถช่วยเหลือตัวเองได้ มีอาชีพรับจ้างทำงานก่อสร้าง เพื่อหารายได้จุนเจือครอบครัว แต่ไม่เพียงพอค่ารักษาพยาบาล ทั้ง 2 ชีวิตอาศัยในเพิงสภาพเก่าทรุดโทรม ไม่มีอุปกรณ์อำนวยความสะดวกใดๆ ครอบครัวมีฐานะยากจน ด้านเจ้าตัวเปิดเผยว่าถึงแม้ภรรยาจะพิการ แต่ไม่เคยคิดทอดทิ้ง จะขอดูแลจนกว่าจะตายจากกัน ที่อำเภอกบินทร์บุรี จังหวัดปราจีนบุรี นั้น ตนได้กำชับให้พัฒนาสังคมและความมั่นคงของมนุษย์ (พมจ.) ทั้ง 2 จังหวัด ได้แก่ พมจ.สระแก้ว และ พมจ. ปราจีนบุรี พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านคนพิการ พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างต่อเนื่องในระยะยาว รวมทั้งการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับคนพิการ นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิ ตามกฎหมายและตามความเหมาะสม พร้อมให้คำแนะนำปรึกษาแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงสามรถเลี้ยงดูครอบครัวได้ในระยะยาวต่อไป
 
     พลตำรวจเอก อดุลย์ กล่าวเพิ่มเติมว่า สำหรับกรณี 2 สามี-ภรรยาแก่ชราวัย 75 ปี และ 70 ปี ต้องรับภาระเลี้ยงดูหลานชาย-หญิง รวม 6 คน วัย 4 ขวบ ถึง 17 ปี เนื่องจากพ่อและแม่ของเด็กทั้ง 6 คน ได้เสียชีวิตลงด้วยโรคร้าย และตรวจพบว่าเด็ก 1 ใน 6 คน ติดโรคร้ายด้วยเช่นกัน ทั้ง 8 ชีวิตอาศัยในบ้านสภาพเก่าทรุดโทรม ครอบครัวมีฐานะยากจน ที่อำเภอลานสกา จังหวัดนครศรีธรรมราช นั้น ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการศึกษาของเด็กทั้งหมดในระยะยาว และดูแลเรื่องการรักษาพยาบาลของเด็กที่ป่วยอย่างใกล้ชิด รวมทั้ง ดูแลเรื่องการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ พร้อมให้คำแนะนำในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาว พร้อมร่วมกันหาแนวทางการช่วยเหลือดูแลในระยะยาวต่อไป



ที่มา : http://www.thaigov.go.th/news/contents/details/5819