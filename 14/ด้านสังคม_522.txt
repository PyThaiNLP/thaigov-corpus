รัฐบาลไทย-ข่าวทำเนียบรัฐบาล-รมว.พม. กำชับ จนท.เร่งช่วยเหลือชายชราวัย 62 ปี พิการทางสายตา อาศัยเพียงลำพังในบ้านสภาพเก่าทรุดโทรม ถูกลูกทอดทิ้งไปไม่เคยกลับมาเหลียวแล ที่ จ.อุตรดิตถ์







                                วันพฤหัสบดีที่ 10 สิงหาคม 2560                              





    58  













   รมว.พม. กำชับ จนท.เร่งช่วยเหลือชายชราวัย 62 ปี พิการทางสายตา อาศัยเพียงลำพังในบ้านสภาพเก่าทรุดโทรม ถูกลูกทอดทิ้งไปไม่เคยกลับมาเหลียวแล ที่ จ.อุตรดิตถ์
 

   รมว.พม. กำชับ จนท.เร่งช่วยเหลือชายชราวัย 62 ปี พิการทางสายตา อาศัยเพียงลำพังในบ้านสภาพเก่าทรุดโทรม ถูกลูกทอดทิ้งไปไม่เคยกลับมาเหลียวแล ที่ จ.อุตรดิตถ์ และช่วยเหลือหญิงชราวัย 63 ปี ป่วยหลายโรครุมเร้า อาศัยเพียงลำพังในบ้านสภาพเก่าทรุดโทรม ที่ จ.ราชบุรี 





วันนี้ (9 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 688/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า สำหรับกรณีชายชราวัย 62 ปี พิการทางสายตา เลือนรางจนแทบมองไม่เห็น อาศัยอยู่เพียงลำพังในบ้านไม้สภาพเก่าทรุดโทรมใกล้ผุพัง หลังคารั่วแทบไม่สามารถกันแดดกันฝนได้ ภรรยาเสียชีวิต ด้านลูกชายและลูกสาวทอดทิ้งไปไม่เคยกลับมาเหลียวแล อาศัยเพียงเบี้ยยังชีพผู้สูงอายุและคนพิการใช้ประทังชีวิต ที่อำเภอเมือง จังหวัดอุตรดิตถ์ และกรณีหญิงชราวัย 63 ปี ป่วยหลายโรครุมเร้า ทั้งโรคหัวใจ กระดูกทับเส้น เบาหวาน เส้นเลือดในสมองตีบ และเดินไม่ค่อยสะดวก อาศัยเพียงลำพังในโรงเรือนเก็บของเก่าสภาพทรุดโทรมกลางทุ่งนา ไม่มีประตูและหน้าต่าง อาศัยเพื่อนบ้านแบ่งอาหารให้กินประทังชีวิต ที่อำเภอเมือง จังหวัดราชบุรี นั้น ตนได้กำชับให้พัฒนาสังคมและความมั่นคงของมนุษย์ (พมจ.) ทั้ง 2 จังหวัด ได้แก่ พมจ.อุตรดิตถ์ และ พมจ.ราชบุรี พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุและ คนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของชายชราและหญิงชราดังกล่าวอย่างต่อเนื่องในระยะยาว รวมทั้งการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายและตามความเหมาะสม พร้อมร่วมกันหาแนวทางการช่วยเหลือดูแลในระยะยาวต่อไป



ที่มา : http://www.thaigov.go.th/news/contents/details/5831