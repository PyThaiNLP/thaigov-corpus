รัฐบาลไทย-ข่าวทำเนียบรัฐบาล-พม. จัดประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ (กพช.) ครั้งที่ 3/2560







                                วันพฤหัสบดีที่ 10 สิงหาคม 2560                              





    134  













   พม. จัดประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ (กพช.) ครั้งที่ 3/2560
 

   พม. จัดประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ (กพช.) ครั้งที่ 3/2560 เตรียมสนับสนุนงบประมาณ เพื่อสร้างอาคารสำนักงานศูนย์บริการคนพิการระดับจังหวัดทั่วประเทศ พร้อมเร่งแก้ไขกฎหมายบริการสุขภาพของคนพิการ 





นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า วันนี้ (9 ส.ค. 60) เวลา 09.30 น. พลเรือเอก ณรงค์ พิพัฒนาศัย รองนายกรัฐมนตรี ในฐานะประธานกรรมการส่งเสริมและพัฒนาคุณภาพชีวิตคนพิการแห่งชาติ เป็นประธานการประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ (กพช.) ครั้งที่ 3/2560 โดยมี พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะรองประธานกรรมการ เข้าร่วมประชุม พร้อมกรรมการ ประกอบด้วย นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายสมชาย เจริญอำนวยสุข อธิบดีกรมส่งเสริมและพัฒนาคุณภาพชีวิตคนพิการ ในฐานะกรรมการและเลขานุการ และผู้แทนกระทรวงที่เกี่ยวข้อง ผู้ทรงคุณวุฒิ ผู้แทนองค์กรคนพิการ เข้าร่วมการประชุมฯ ณ ห้องประชุมคณะรัฐมนตรี (เดิม) สำนักเลขาธิการคณะรัฐมนตรี ทำเนียบรัฐบาล
 
     พลตำรวจเอก อดุลย์ กล่าวว่า การประชุมครั้งนี้ ได้มีการรายงานผลการดำเนินงานตามติคณะกรรมการฯ ครั้งที่ผ่านมา ในประเด็นต่างๆ อาทิ การจัดระบบขนส่งมวลชนเพื่ออำนวยความสะดวกแก่คนพิการ การตรวจสอบกรณีสถานประกอบการไม่ได้จ้างคนพิการปฏิบัติงานจริง และการรายงานตามข้อสังเกตเชิงสรุปต่อคณะอนุกรรมการประจำอนุสัญญาว่าด้วยสิทธิคนพิการแห่งสหประชาชาติ อีกทั้งยังได้มีการพิจารณาเตรียมการเพิ่มช่องทางการจ่ายเงิน ให้คนพิการในระบบ E-Payment ตามนโยบายของรัฐบาล
 
    พลตำรวจเอก อดุลย์ กล่าวเพิ่มเติมว่า ทั้งนี้ ที่ประชุมได้มีมติเห็นชอบในประเด็นสำคัญ ได้แก่ การสนับสนุน ค่าบริหารจัดการ ค่าเช่า ค่าก่อสร้าง และค่าปรับปรุงอาคารศูนย์บริการคนพิการ ระดับจังหวัดทั่วประเทศ จำนวน 77 แห่ง ในสังกัดกรมส่งเสริมและพัฒนาคุณภาพชีวิตคนพิการ โดยให้ขอรับการสนับสนุนงบประมาณจากรัฐ กรณีไม่ได้รับการสนับสนุนหรือได้รับไม่เพียงพอ ให้ศูนย์บริการคนพิการระดับจังหวัด ขอรับการสนับสนุนงบประมาณจากกองทุนส่งเสริมและพัฒนาคุณภาพชีวิตคนพิการ เพื่อให้คนพิการได้เข้าถึงและใช้ประโยชน์จากสิทธิสวัสดิการของรัฐอย่างทั่วถึง เป็นธรรม เท่าเทียม และสะดวกรวดเร็วมากยิ่งขึ้น รวมถึงการเร่งแก้ไขการเข้าถึงระบบบริการสุขภาพ คนพิการ เพื่อให้คนพิการสามารถเลือกรับการรักษาได้ ทั้งในระบบหลักประกันสุขภาพแห่งชาติ หรือระบบประกันสังคม ตามสมัครใจด้วย อย่างไรก็ตาม จะมีการประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ อีกครั้งในเดือนถัดไป



ที่มา : http://www.thaigov.go.th/news/contents/details/5844