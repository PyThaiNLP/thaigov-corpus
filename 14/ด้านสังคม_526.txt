รัฐบาลไทย-ข่าวทำเนียบรัฐบาล-รมว.พม. ชื่นชมชายวัย 49 ปี พิการขาด้วน แต่สู้ชีวิตรับจ้างทำงานทุกอย่างและสานสุ่มไก่ขาย เพื่อหารายได้เลี้ยงดูแม่แก่ชราวัย 78 ปี ที่ป่วยหลายโรครุมเร้า ที่ จ.ยโสธร 







                                วันพฤหัสบดีที่ 10 สิงหาคม 2560                              





    49  













   รมว.พม. ชื่นชมชายวัย 49 ปี พิการขาด้วน แต่สู้ชีวิตรับจ้างทำงานทุกอย่างและสานสุ่มไก่ขาย เพื่อหารายได้เลี้ยงดูแม่แก่ชราวัย 78 ปี ที่ป่วยหลายโรครุมเร้า ที่ จ.ยโสธร 
 

   รมว.พม. ชื่นชมชายวัย 49 ปี พิการขาด้วน แต่สู้ชีวิตรับจ้างทำงานทุกอย่างและสานสุ่มไก่ขาย เพื่อหารายได้เลี้ยงดูแม่แก่ชราวัย 78 ปี ที่ป่วยหลายโรครุมเร้า ที่ จ.ยโสธร พร้อมกำชับ จนท. เร่งช่วยเหลือครอบครัวผู้ด้อยโอกาสและประสบปัญหาทางสังคม 





วันนี้ (10 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 689/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ 
 
     พลตำรวจเอก อดุลย์ กล่าวว่า จากกรณีชายวัย 49 ปี พิการขาด้วน รับภาระเพียงลำพังเลี้ยงดูแม่แก่ชรา วัย 78 ปี ที่ป่วยหลายโรครุมเร้า และไม่สามารถเดินได้ ถึงแม้จะร่างกายจะพิการ แต่สู้ชีวิตไม่เคยย่อท้อ รับจ้างทำงานทุกอย่าง ได้เงินค่าจ้างวันละ 50-100 บาท และสานสุ่มไก่ขาย เพื่อหาเงินมาจุนเจือครอบครัว ทั้ง 2 ชีวิตอาศัยหลับนอนบนแคร่ไม้หลังคามุงจากสภาพเก่าทรุดโทรม ครอบครัวมีฐานะยากจน ที่อำเภอเมือง จังหวัดยโสธร นั้น ตนขอชื่นชม ในความขยันหมั่นเพียร มีความกตัญญู มุมานะอดทน ถึงแม้มีอุปสรรคทางร่างกายแต่ไม่ย่อท้อต่อความยากลำบาก และไม่นำมาเป็นอุปสรรคในการดำเนินชีวิต น่ายกย่องเป็นแบบอย่างที่ดีของคนพิการสู้ชีวิต ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดยโสธร (พมจ.ยโสธร) พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านคนพิการและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิดในระยะยาว และปรับปรุงสภาพที่อยู่อาศัย ให้ถูกสุขลักษณะ มีความมั่นคง และปลอดภัย นอกจากนี้ ให้คำแนะนำในเรื่องสวัสดิการสังคม เพื่อขอรับสิทธิ ตามกฎหมายและความเหมาะสม พร้อมทั้งร่วมกันหาแนวทางการช่วยเหลือในระยะยาวต่อไป 
 
      พลตำรวจเอก อดุลย์ กล่าวเพิ่มเติมว่า สำหรับกรณีครอบครัวยากจนสุดรันทดอาศัยอยู่รวมกัน 3 ชีวิต ทั้งชายชราวัย 62 ปี พิการเดินไม่ได้ หญิงวัย 48 ปี ซึ่งเป็นภรรยา และหลานสาววัย 7 ขวบ กำลังเรียนอยู่ชั้น ป.1 อาศัยเพียงเบี้ยยังชีพคนพิการและผู้สูงอายุใช้ประทังชีวิต ทั้ง 3 ชีวิตอาศัยในกระท่อมสภาพเก่าทรุดโทรมใกล้ผุพัง และเพิ่งถูก น้ำท่วมอย่างหนัก สภาพพังเสียหายเกือบทั้งหลัง ครอบครัวมีฐานะยากจน ที่อำเภอท่าศาลา จังหวัดนครศรีธรรมราช และกรณีครอบครัวยากจนอาศัยอยู่รวมกัน 3 ชีวิต ทั้งชายวัย 54 ปี พิการตาบอดทั้ง 2 ข้าง ภรรยา และหลานชาย วัย 4 ขวบ ทั้ง 3 ชีวิตอาศัยในเพิงสังกะสีสภาพเก่าทรุดโทรม หลังคารั่วไม่สามารถกันฝนได้ ด้านภรรยาไม่ได้ประกอบอาชีพเนื่องจากต้องอยู่ดูแลสามีอย่างใกล้ชิด ครอบครัวมีฐานะยากจน ที่อำเภอเมือง จังหวัดสุรินทร์ นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ. นครศรีธรรมราช และ พมจ.สุรินทร์ พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้งช่วยเหลือในเรื่องการการศึกษาของเด็กทั้ง 2 คนในระยะยาว และปรับปรุงที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับผู้สูงอายุและคนพิการ รวมทั้ง ให้ความช่วยเหลือและคำแนะนำในเรื่องสวัสดิการสังคมตามความเหมาะสม และให้คำแนะนำปรึกษาแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงสามารถเลี้ยงดูครอบครัวในระยะยาวต่อไป



ที่มา : http://www.thaigov.go.th/news/contents/details/5856