รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือกรณีหญิงสู้ชีวิตรับภาระเลี้ยงดูลูกพิการ 3 คน เพียงลำพัง ครอบครัวยากจน ที่ จ.สุโขทัย







                                วันศุกร์ที่ 11 สิงหาคม 2560                              





    126  













   รมว.พม. กำชับ จนท. เร่งช่วยเหลือกรณีหญิงสู้ชีวิตรับภาระเลี้ยงดูลูกพิการ 3 คน เพียงลำพัง ครอบครัวยากจน ที่ จ.สุโขทัย
 

   รมว.พม. กำชับ จนท. เร่งช่วยเหลือกรณีหญิงสู้ชีวิตรับภาระเลี้ยงดูลูกพิการ 3 คน เพียงลำพัง ครอบครัวยากจน ที่ จ.สุโขทัย พร้อมเร่งช่วยเหลือกรณีหญิงชราป่วยหลายโรครุมเร้า แต่ต้องรับภาระเลี้ยงดูลูกสาววัย 43 ปี ที่พิการร่างกายเท่าเด็ก 5 ขวบ ที่ จ.กำแพงเพชร 





วันนี้ (11 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 690/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
   พลตำรวจเอก อดุลย์ กล่าวว่า จากกรณีหญิงรายหนึ่ง ต้องรับภาระเพียงลำพังเลี้ยงดูลูกพิการช่วยเหลือตัวเองไม่ได้ถึง 3 คน วัย 23 ปี 18 ปี และ 8 ขวบ ซึ่งทั้งหมดพิการสมองตั้งแต่กำเนิด ครอบครัวมีฐานะยากจน ประกอบอาชีพขายขนม แต่รายได้ไม่เพียงพอค่าใช้จ่ายในการรักษาพยาบาล ที่ อำเภอกงไกรลาศ จังหวัดสุโขทัย และกรณีหญิงชราวัย 76 ปี ป่วยหลายโรครุมเร้า ทั้งข้อหัวเข่าเสื่อม และความดันโลหิตสูง ซึ่งต้องปั่นจักรยานคันเก่าไม่มีเบรกไปขายข้าวต้มมัดในหมู่บ้านเพื่อหารายได้เลี้ยงครอบครัว อีกทั้งต้องรับภาระเพียงลำพังเลี้ยงดูลูกสาววัย 43 ปี ที่พิการร่างกายเล็กตัวเท่าเด็ก 5 ขวบ ช่วยเหลือตัวเองไม่ได้ ครอบครัวมีฐานะยากจน ที่ อำเภอเมือง จังหวัดกำแพงเพชร นั้น ตนได้กำชับให้พัฒนาสังคมและความมั่นคงของมนุษย์จังหวัดทั้ง 2 จังหวัด ได้แก่ พมจ.สุโขทัย และ พมจ.กำแพงเพชร พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็ก คนพิการและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ป่วยทั้งหมดในระยะยาว พร้อมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาวต่อไป



ที่มา : http://www.thaigov.go.th/news/contents/details/5889