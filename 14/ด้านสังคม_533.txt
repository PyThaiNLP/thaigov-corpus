รัฐบาลไทย-ข่าวทำเนียบรัฐบาล-พม. ร่วมมาตรการป้องกันการค้ามนุษย์จากการใช้สื่อออนไลน์ของเด็กและเยาวชน พร้อมให้ความคุ้มครองผู้เสียหายการค้ามนุษย์จากประเทศเพื่อนบ้าน 







                                วันอังคารที่ 15 สิงหาคม 2560                              





    163  













   พม. ร่วมมาตรการป้องกันการค้ามนุษย์จากการใช้สื่อออนไลน์ของเด็กและเยาวชน พร้อมให้ความคุ้มครองผู้เสียหายการค้ามนุษย์จากประเทศเพื่อนบ้าน 
 

   พม. ร่วมมาตรการป้องกันการค้ามนุษย์จากการใช้สื่อออนไลน์ของเด็กและเยาวชน พร้อมให้ความคุ้มครองผู้เสียหายการค้ามนุษย์จากประเทศเพื่อนบ้าน โดยยึดผู้เสียหายเป็นศูนย์กลาง และประโยชน์สูงสุดของเด็ก เป็นสำคัญ 





วันนี้ (11 ส.ค. 60) ที่กระทรวงการพัฒนาสังคมและความมั่งคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวถึง กรณี น.ส. แดนนา เดวี ที่ปรึกษาฝ่ายวิจัยอาวุโสสำนักงาน ยาเสพติดและอาชญากรรมแห่งสหประชาชาติ (UNODC) เปิดตัวรายงาน การค้ามนุษย์ฉบับใหม่ที่กรุงเทพฯ ว่า ประเทศไทยเป็นศูนย์กลางในการล่อลวงและลักพา ทั้งผู้หญิง ผู้ชาย และเด็ก จากประเทศเพื่อนบ้านยากจน เช่น ประเทศกัมพูชา และเมียนมา โดยเหยื่อเหล่านี้ หลายคนถูกบังคับให้ทำงานค้าประเวณีในประเทศไทย และงานที่ต้องใช้แรงงานอย่างเข้มข้น เช่น ประมง ก่อสร้าง ภาคเกษตร และถูกล่วงละเมิดหลายครั้ง อีกทั้งนายเจเรมี ดักลาส ตัวแทนประจำภูมิภาคของ UNODC กล่าวว่า จากข้อมูลข่าวกรองล่าสุดชี้ว่า ศูนย์กลางการมีเพศสัมพันธ์กับเด็กแล้วเผยแพร่ทางเว็บแคมย้ายจากประเทศฟิลิปปินส์มายังประเทศไทย หลังจากถูกทางการฟิลิปปินส์ปราบปรามอย่างหนัก ส่วนผู้เสียหาย มีทั้งเด็กไทยและจากประเทศเพื่อนบ้าน ว่า ทางรัฐบาลไทย โดยพลเอก ประยุทธ์ จันทร์โอชา นายกรัฐมนตรี ได้ให้ความสำคัญกับการดำเนินงานป้องกันและปราบปรามการค้ามนุษย์ ที่มุ่งเน้นการทำงานร่วมกับ ภาคประชาสังคมและให้ส่วนราชการเร่งรัดการดำเนินงานให้มีผลเป็นรูปธรรม โดยกระทรวงการพัฒนาสังคมและ ความมั่นคงของมนุษย์ (พม.) ได้จัดประชุมคณะกรรมการป้องกันและปราบปรามการค้ามนุษย์ เมื่อวันที่ 10 สิงหาคม 2560 โดยมี พลเอก ประวิตร วงษ์สุวรรณ รองนายกรัฐมนตรี เป็นประธาน ได้เห็นชอบแผนปฏิบัติการในระยะ 6 เดือน ที่ได้บูรณาการการทำงานของทุกหน่วยงานอย่างครอบคลุมทุกมิติของการป้องกันและปราบปรามการค้ามนุษย์ รวมถึง การปิดจุดอ่อน ของข้อเสนอแนะ 11 ข้อ ที่ทางสหรัฐอเมริการะบุไว้ในรายงานค้ามนุษย์ ประจำปี 2560 ทั้งนี้ มีการมอบหมายให้หน่วยงานนำไปปฏิบัติอย่างเข้มงวด จริงจัง และดำเนินงานให้แล้วเสร็จภายในเดือนธันวาคม 2560
 
     นายไมตรี กล่าวต่อว่า ด้วยประเทศไทยมีพรมแดนติดกับประเทศในอนุภูมิภาคลุ่มแม่น้ำโขง (ประเทศเมียนมา ลาว และกัมพูชา) และด้วยความแตกต่างทางเศรษฐกิจ ทำให้มีการหลั่งไหลของแรงงานจากประเทศเพื่อนบ้านมายังประเทศไทย ทั้งถูกและผิดกฎหมาย ทั้งนี้ รัฐบาลไทยได้ดำเนินการทำบันทึกความเข้าใจว่าด้วยความร่วมมือในการต่อต้านการค้ามนุษย์กับประเทศในอนุภูมิภาคลุ่มแม่น้ำโขง และได้ร่วมให้สัตยาบันในอนุสัญญาอาเซียนว่าด้วยการต่อต้านการค้ามนุษย์ โดยเฉพาะสตรีและเด็ก ซึ่งนำมาสู่การปฏิบัติทั้งในด้านการป้องกัน ปราบปราม และคุ้มครองผู้เสียหายการค้ามนุษย์ตามหลักสิทธิมนุษยชน อีกทั้ง รัฐบาลไทยได้ร่วมมือกับประเทศต้นทางเพื่อป้องกันปัญหาการ ค้ามนุษย์ โดยสนับสนุนงบประมาณให้ประเทศลาวและกัมพูชา จัดตั้งศูนย์แรกรับผู้เสียหายการค้ามนุษย์และกลุ่มเสี่ยง เพื่อเป็นการส่งเสริมโอกาสในการฝึกอบรมอาชีพและการพัฒนาคุณภาพชีวิตให้กลุ่มเป้าหมายมีรายได้เลี้ยงตนเองได้อย่างยั่งยืน
 
    นอกจากนี้ รัฐบาลไทยได้ให้ความสำคัญกับการคัดแยกผู้เสียหายการค้ามนุษย์จากกลุ่มเสี่ยงและผู้ลักลอบหลบหนีเข้าเมืองโดยผิดกฎหมาย โดยกระทรวง พม. จะรับผู้เสียหายการค้ามนุษย์เข้าไว้ในความคุ้มครองของสถานคุ้มครองสวัสดิภาพผู้เสียหายจากการค้ามนุษย์ (Shelter) จำนวน 8 แห่งทั่วประเทศ และส่งเสริมให้มีการจัดตั้งสถานคุ้มครองของเอกชนเพื่อให้การคุ้มครองผู้เสียหายการค้ามนุษย์มีทางเลือกเพิ่มขึ้น
 
     นายไมตรี กล่าวเพิ่มเติมว่า รัฐบาลไทยได้จัดตั้งคณะทำงานปราบปรามอาชญากรรมทางอินเตอร์เน็ตที่เกี่ยวข้องกับการละเมิดเด็กและเยาวชน (TICAC) โดยสำนักงานตำรวจแห่งชาติได้ทำงานร่วมกับสำนักงานสอบสวนกลาง ของสหรัฐ (FBI) และสำนักงานสืบสวนความมั่นคงแห่งมาตุภูมิ (HSI) เพื่อขจัดการแสวงประโยชน์ทางเพศจากเด็ก ผ่านอินเตอร์เน็ต ซึ่งคดีที่พบและสอบสวนโดย TICAC จำนวน 25 คดี ส่วนใหญ่เป็นคดีการใช้เด็กเพื่อผลิตสื่อลามก ร้อยละ 72 (18 คดี) คดีการแสวงประโยชน์ทางเพศในเด็กร้อยละ 16 (4 คดี) และคดีค้ามนุษย์ร้อยละ 12 (3 คดี) นอกจากนี้ ยังได้จัดตั้งศูนย์ช่วยเหลือเด็ก (ACT) จำนวน 3 ศูนย์ ณ จังหวัดเชียงใหม่ ชลบุรี และภูเก็ต เพื่อเป็นที่พัก และช่วยเหลือดูแลเด็กที่ถูกแสวงประโยชน์ทางเพศหรือถูกละเมิดอย่างคลอบคลุม ภายใต้หลักการยึดผู้เสียหาย เป็นศูนย์กลาง (Victim Centered Approach) และประโยชน์สูงสุดของเด็ก (Best Interest of the Child) ซึ่งเป็นแนวนโยบายสำคัญที่รัฐบาลไทยทำงานร่วมกับองค์กรภาคประชาสังคม ในการสนับสนุนสืบสวนสอบสวนและแจ้งเบาะแสการค้ามนุษย์ โดยศูนย์ ACT ทำงานร่วมกับกรมสอบสวนคดีพิเศษ และ TICAC ในการช่วยเหลือ สืบค้นข้อเท็จจริง เพื่อส่งเสริมการบังคับใช้กฎหมาย เพื่อแก้ปัญหาการแสวงประโยชน์จากเด็ก
 
      นอกจากนี้ รัฐบาลไทย โดยกระทรวง พม. ได้กำหนดยุทธศาสตร์ส่งเสริมและปกป้องคุ้มครองเด็กและเยาวชน ในการใช้สื่อออนไลน์ พ.ศ. 2560 – 2564 และจัดตั้งศูนย์ประสานงานขับเคลื่อนการส่งเสริมและปกป้องคุ้มครองเด็กและเยาวชนในการใช้สื่อออนไลน์ เพื่อเป็นหน่วยงานหลักในการปฏิบัติการกรณีเร่งด่วนที่เกี่ยวข้องกับการปกป้องคุ้มครองเด็กและเยาวชนในการสื่อสารออนไลน์ร่วมกับหน่วยงานองค์กรและภาคีเครือข่ายที่เกี่ยวข้อง



ที่มา : http://www.thaigov.go.th/news/contents/details/5920