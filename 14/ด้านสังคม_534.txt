รัฐบาลไทย-ข่าวทำเนียบรัฐบาล-พม. ลงพื้นที่ช่วยเหลือเยียวยาจิตใจเด็กชายวัย 3 ขวบ อย่างเร่งด่วน กรณีถูกแม่แท้ๆ ทำร้ายร่างกาย ด้วยการใช้เชือกแขวนคอ แล้วบันทึกคลิปวีดิโอ ก่อนส่งให้สามีดู ที่ย่านลาดกระบัง กทม.







                                วันอังคารที่ 15 สิงหาคม 2560                              





    115  













   พม. ลงพื้นที่ช่วยเหลือเยียวยาจิตใจเด็กชายวัย 3 ขวบ อย่างเร่งด่วน กรณีถูกแม่แท้ๆ ทำร้ายร่างกาย ด้วยการใช้เชือกแขวนคอ แล้วบันทึกคลิปวีดิโอ ก่อนส่งให้สามีดู ที่ย่านลาดกระบัง กทม.
 

   พม. ลงพื้นที่ช่วยเหลือเยียวยาจิตใจเด็กชายวัย 3 ขวบ อย่างเร่งด่วน กรณีถูกแม่แท้ๆ ทำร้ายร่างกาย ด้วยการใช้เชือกแขวนคอ แล้วบันทึกคลิปวีดิโอด้วยความโมโห ก่อนส่งให้สามีดู ที่ย่านลาดกระบัง กรุงเทพฯ 





วันนี้ (13 ส.ค. 60) ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)ในฐานะประธานการประชุม ศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางในการแก้ไขและป้องกันปัญหาที่เกิดขึ้น กล่าวว่า จากกรณีชาวสังคมออนไลน์ มีการแชร์คลิปวีดีโอเหตุการณ์ที่มีหญิงสาวรายหนึ่ง กำลังใช้เชือกแขวนคอลูกชายแท้ๆ วัย 3 ขวบ แล้วกระตุกเชือก ยกตัวลูกชายขึ้นด้วยอาการโมโห พร้อมกับด่าทอผู้เป็นสามีที่ไม่ยอมรับสายโทรศัพท์ ซึ่งพยายามติดต่อไปหลายครั้ง จึงประชดสามีด้วยการทำร้ายร่างกายลูกชาย ด้วยการใช้เชือกแขวนคอ และอัดคลิปวีดีโอส่งไปให้ผู้เป็นสามี ที่ซอย ฉลองกรุง 39 เขตลาดกระบัง กรุงเทพฯ นั้น ตนได้กำชับให้บ้านพักเด็กและครอบครัวกรุงเทพมหานคร ศูนย์ช่วยเหลือสังคม สายด่วน 1300 และหน่วยงานที่เกี่ยวข้อง ลงพื้นที่เพื่อตรวจสอบข้อเท็จจริง และให้การช่วยเหลืออย่างเร่งด่วนตามภารกิจด้านเด็กของกระทรวง พม. ซึ่งขณะนี้ นักสังคมสงเคราะห์ เจ้าหน้าที่ศูนย์ช่วยเหลือสังคม สายด่วน 1300 พร้อมหน่วยปฏิบัติการเคลื่อนที่เร็ว พนักงานคุ้มครองเด็กบ้านพักเด็กและครอบครัวกรุงเทพมหานคร ลงพื้นที่ เพื่อตรวจสอบข้อเท็จจริงร่วมกับเจ้าหน้าที่ตำรวจ เรียบร้อยแล้ว โดยได้มีการพูดคุยกับแม่ของเด็กชายและได้มีการตักเตือน และส่งเด็กเข้ารับการตรวจร่างกายที่โรงพยาบาลลาดกระบัง จากนั้น ได้นำส่งผู้เป็นแม่และเด็กชายไปยังบ้านพักเด็กและครอบครัวกรุงเทพมหานคร เพื่อเร่งเยียวยาฟื้นฟูสภาพจิตใจเด็กชายคนดังกล่าวอย่างใกล้ชิดโดยด่วน และคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 รวมทั้งปรับสภาพจิตใจของผู้เป็นแม่ เนื่องจาก อยู่ในสภาวะเครียด
 
   "ทั้งนี้ หากประชาชนพบเห็นเหตุการณ์ปัญหาความรุนแรงในครอบครัวและสังคม สามารถแจ้งขอความช่วยเหลือได้ที่ศูนย์ช่วยเหลือสังคม สายด่วน 1300 บริการ 24 ชั่วโมง ทั้งนี้ กระทรวง พม. พร้อมให้ความช่วยเหลือและประสานส่งต่อให้หน่วยงานที่เกี่ยวข้องเพื่อดำเนินการต่อไป" พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/5921