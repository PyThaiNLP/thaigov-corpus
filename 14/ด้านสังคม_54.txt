รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือเด็กหญิงวัย 14 ปี ป่วยเป็นโรคประหลาด เหงื่อออกเป็นเลือด ครอบครัวฐานะยากจนที่ จ.หนองคาย 







                                วันพฤหัสบดีที่ 30 มีนาคม 2560                              





    261  













   รมว.พม. กำชับ จนท. เร่งช่วยเหลือเด็กหญิงวัย 14 ปี ป่วยเป็นโรคประหลาด เหงื่อออกเป็นเลือด ครอบครัวฐานะยากจนที่ จ.หนองคาย 
 

   รมว.พม. กำชับ จนท. เร่งช่วยเหลือเด็กหญิงวัย 14 ปี ป่วยเป็นโรคประหลาด เหงื่อออกเป็นเลือด ครอบครัวฐานะยากจนที่ จ.หนองคาย  





วันนี้ (30 มี.ค. 60) เวลา 07.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 603/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม 
 
    พลตำรวจเอก อดุลย์ กล่าวว่า จากกรณีเด็กหญิงวัย 14 ปี ป่วยเป็นโรคประหลาด เหงื่อออกเป็นเลือด ไหลออกตามหู ตา จมูก และซอกเล็บ ทุกวัน ช่วงเวลาเลือดไหลออก จะมีอาการปวด อีกทั้งยังเป็นโรคลมชัก ส่งผลให้ไม่มีเพื่อน เนื่องจากหวาดกลัว คิดว่าเป็นบุคคลประหลาด และถูกล้อเลียน อีกทั้งยังมีปัญหาด้านการเรียนไม่ทัน เนื่องจากต้องหยุดเรียนบ่อย เนื่องจากอาการป่วย ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอเมือง จังหวัดหนองคาย นั้น ตนได้กำชับให้พัฒนาสังคมและความมั่นคงของมนุษย์จังหวัดหนองคาย (พมจ.หนองคาย) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เยี่ยมบ้าน พร้อมตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กของกระทรวงการพัฒนาสังคมฯ อีกทั้งมอบสิ่งของเครื่องใช้ที่จำเป็น และอุปกรณ์การศึกษา นอกจากนี้ ประสานความร่วมมือกับหน่วยงานที่เกี่ยวข้องในพื้นที่ให้การช่วยเหลือดูแลในเรื่องการรักษาพยาบาลอย่างต่อเนื่อง และดูแลเรื่องการศึกษาของเด็กในระยะยาว รวมทั้ง เรื่องการแนะนำให้คำปรึกษาในเรื่องการส่งเสริมอาชีพ เพื่อสร้างรายได้ที่เพียงพอ และมั่นคง ในระยะยาวต่อไป 
 
     พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงวัย 6 ขวบ ประสบอุบัติเหตุถูกน้ำมันเดือดในกระทะ ทอดลูกชิ้น ราดศีรษะและลำตัว ได้รับบาดเจ็บสาหัส ผิวหนังพุพองเป็นแผลฉกรรจ์ทั้งลำตัว นอนรักษาตัวที่ รพ. นานนับเดือน มีผู้เป็นแม่ดูแลอย่างใกล้ชิด ส่วนผู้เป็นพ่อต้องทำงานหาเลี้ยงครอบครัวเพียงคนเดียว เลี้ยงดูถึง 5 ชีวิต ซึ่งทั้ง 5 ชีวิต อาศัยในห้องเช่าสภาพเก่าทรุดโทรม ครอบครัวมีฐานะยากจน ที่อำเภอหาดใหญ่ จังหวัดสงขลา ตนได้กำชับให้พัฒนาสังคมและความมั่นคงของมนุษย์จังหวัดสงขลา (พมจ.สงขลา) ลงพื้นที่เยี่ยมบ้าน พร้อมตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคม อีกทั้ง มอบสิ่งของเครื่องใช้ที่จำเป็น นอกจากนี้ ประสานความร่วมมือกับหน่วยงานที่เกี่ยวข้องในพื้นที่ให้การช่วยเหลือดูแลในเรื่องการรักษาพยาบาลอย่างต่อเนื่อง รวมทั้ง เรื่องการแนะนำให้คำปรึกษาในเรื่องการส่งเสริมอาชีพ เพื่อสร้างรายได้ที่เพียงพอ และมั่นคงในระยะยาวต่อไป” พลตำรวจเอก อดุลย์ กล่าว ในตอนท้าย



ที่มา : http://www.thaigov.go.th/news/contents/details/2778