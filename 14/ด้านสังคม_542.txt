รัฐบาลไทย-ข่าวทำเนียบรัฐบาล-กระทรวงดิจิทัลฯ ชู 5 เหตุผลที่ประชาชนไม่ควรพลาดการได้สัมผัสโลกใบใหม่ในงาน “Digital Thailand Big Bang 2017”







                                วันพุธที่ 16 สิงหาคม 2560                              





    270  













   กระทรวงดิจิทัลฯ ชู 5 เหตุผลที่ประชาชนไม่ควรพลาดการได้สัมผัสโลกใบใหม่ในงาน “Digital Thailand Big Bang 2017”
 

   กระทรวงดิจิทัลฯ 





                กระทรวงดิจิทัลฯ พร้อมการจัดงาน “Digital Thailand Big Bang 2017” ภายใต้แนวคิด “Digital Transformation” เผย 5 เหตุผลที่ประชาชนไม่ควรพลาดการเข้าร่วมงานฯ ย้ำกลุ่มกูรูด้านดิจิทัลระดับโลกตอบรับร่วมแชร์ไอเดียล้ำสมัย ชูไฮไลท์ชมการแข่งขันโดรนระดับมหาวิทยาลัย ชวนผู้สนใจพบกับโลกอนาคตได้ระหว่างวันที่ 21-24 ก.ย. 60 อาคารชาเลนเจอร์ เมืองทองธานี 
 
               ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวถึงความคืบหน้าการจัดงาน “Digital Thailand Big Bang 2017” ว่า จากการที่กระทรวงดิจิทัลฯ ได้มอบหมายให้สำนักงานส่งเสริมเศรษฐกิจดิจิทัล (ดีป้า) หน่วยงานในสังกัดกระทรวงฯ เป็นผู้รับผิดชอบหลักในการจัดงานนิทรรศการใหญ่ระดับประเทศนี้ขึ้น เพื่อต้องการให้ประชาชนได้ร่วมสัมผัสปรากฏการณ์แห่งโลกใบใหม่ ที่รายล้อมไปด้วยเทคโนโลยียุคดิจิทัล และนวัตกรรมใหม่ๆ ภายใต้แนวความคิด “Digital Transformation” ซึ่งขณะนี้การจัดเตรียมงานดังกล่าว มีความคืบหน้าในทุกด้านทั้งนิทรรศการ การสัมมนา และกิจกรรมต่างๆ โดยมั่นใจว่าผู้เข้าร่วมงานจะตื่นตาตื่นใจกับเทคโนโลยีดิจิทัลล้ำสมัย อีกทั้งจะได้รับประโยชน์จากการเข้าชมงานเป็นอย่างมาก
 
                โดยเหตุผลที่ไม่ควรพลาดการเข้าร่วมงาน “Digital Thailand Big Bang 2017” มี 5 ประการสำคัญ คือ 1) แนวความคิด Digital Transformation หรือ เทรนด์การเปลี่ยนผ่านสู่โลกยุคใหม่ ที่ผู้ประกอบการควรรู้ ซึ่งปัจจุบันไม่อาจปฏิเสธได้ว่า การนำเทคโนโลยีและนวัตกรรมดิจิทัลมาประยุกต์ใช้ในวงการธุรกิจนั้น เป็นจุดเปลี่ยนที่ผู้ประกอบการแต่ละองค์กรต้องปรับตัวให้สอดรับกับกระแสการเปลี่ยนแปลง หากยังยึดติดกับการทำตลาดในรูปแบบเดิมที่เคยได้รับความนิยม ในงานครั้งนี้จะช่วยให้ผู้ประกอบการหรือผู้เข้าร่วมงานได้เห็นทิศทาง และแนวโน้มของสังคมดิจิทัลว่าสามารถเปลี่ยนแปลงความต้องการของตลาดไปในทิศทางใดบ้าง โดยประเมินจากพฤติกรรมของผู้บริโภคเป็นสำคัญ
 
                2) การรวมตัวของเหล่ากูรูด้านดิจิทัล “Digital Thailand Big Bang 2017” เป็นงานเดียวที่ผู้เข้าร่วมงานจะได้เข้าร่วมแชร์ไอเดียด้านธุรกิจ และแนวคิดในการสร้างสรรค์เทคโนโลยีใหม่ๆ จากเหล่านวัตกรชื่อดังที่ได้รับการยอมรับในวงการด้านเทคโนโลยีและนวัตกรรมดิจิทัล อาทิ มร.เจฟฟ์ ฮอฟฟ์แมน ประธานและผู้ก่อตั้ง Priceline มร.เจฟ เบซอส ผู้ก่อตั้งเว็บไซต์ amazon.com และ มร.โจนาธาน ออร์ทมานส์ ประธานและผู้ร่วมก่อตั้ง Global Entrepreneur Network (GEN) ฯลฯ ที่จะมาร่วมแบ่งปันประสบการณ์ในงานนี้
 
               3) โอกาสล้ำค่ากับการชมไอเดียด้านนวัตกรรมจากทั่วโลก โดยภายในงานจะมีการรวบรวมเอาทุกไอเดียด้านนวัตกรรมที่หาดูยาก มาจัดแสดงไว้ในที่เดียว เพื่อจุดประกายแนวคิดสู่การพัฒนาผลงานธุรกิจสู่โลกอนาคต 4) การแข่งขันโดรนของคนรุ่นใหม่ สิ่งนี้ถือเป็นไฮไลท์ของงานเลยก็ว่าได้ สำหรับกิจกรรมการแข่งขันโดรนระหว่างมหาวิทยาลัย เพื่อปลูกฝังให้กลุ่มคนรุ่นใหม่ได้เติบโตเป็นขุมกำลังด้านดิจิทัล เพื่อเป็นกำลังสำคัญในการขับเคลื่อนเศรษฐกิจของประเทศ พร้อมยังเป็นการสร้างแรงบันดาลใจในการต่อยอดไอเดียที่ล้ำสมัยมากขึ้น
 
               5) สัมผัสโลกแห่งอนาคตที่อยู่ไม่ไกล ซึ่งการจัดงานแห่งนวัตกรรมด้านดิจิทัลในครั้งนี้ ผู้เข้าร่วมงานจะได้สัมผัส และเข้าใกล้แนวโน้มทิศทางของโลกในอนาคตมากขึ้น รวมทั้งได้เห็นว่าทิศทางของประเทศไทยจะพลิกโฉมไปอย่างไร ในยุคเศรษฐกิจดิจิทัล เพื่อให้สอดรับกับนโยบาย “ไทยแลนด์ 4.0”
 
                สำหรับวัตถุประสงค์ในการจัดงาน “Digital Thailand Big Bang 2017” ก็เพื่อต้องการให้ประชาชนได้สัมผัสประสบการณ์แห่งโลกดิจิทัล ได้เห็นศักยภาพทางเทคโนโลยีด้านดิจิทัลแห่งภูมิภาคเอเชียตะวันออกเฉียงใต้ ภายใต้แนวคิด Digital Transformation ทั้งนี้ ยังได้รับเกียรติจาก พล.อ.ประยุทธ์ จันทร์โอชา นายกรัฐมนตรี เป็นประธานเปิดงาน ในวันที่ 21 กันยายน 2560 โดยงานดังกล่าวจะจัดขึ้นระหว่าง วันที่ 21-24 กันยายน 2560 ณ อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี
 

*************************
 



ที่มา : http://www.thaigov.go.th/news/contents/details/5979