รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงชราวัย 94 ปี พิการเดินไม่ได้ อาศัยอยู่กับลูกชายวัย 54 ปี พิการช่วยเหลือตัวเองไม่ได้ อาศัยเพื่อนบ้านแบ่งข้าวให้กินประทังชีวิต ที่ จ.อุบลราชธานี







                                วันศุกร์ที่ 18 สิงหาคม 2560                              





    100  













   รมว.พม. กำชับ จนท. เร่งช่วยเหลือหญิงชราวัย 94 ปี พิการเดินไม่ได้ อาศัยอยู่กับลูกชายวัย 54 ปี พิการช่วยเหลือตัวเองไม่ได้ อาศัยเพื่อนบ้านแบ่งข้าวให้กินประทังชีวิต ที่ จ.อุบลราชธานี
 

   รมว.พม. กำชับ จนท. เร่งช่วยเหลือหญิงชราวัย 94 ปี พิการเดินไม่ได้ อาศัยเพียงลำพังกับลูกชายวัย 54 ปี พิการช่วยเหลือตัวเองไม่ได้ อาศัยเพื่อนบ้านแบ่งข้าวให้กินประทังชีวิต ที่ จ.อุบลราชธานี 





วันนี้ (18 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 694/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
    พลตำรวจเอก อดุลย์ กล่าวว่า จากกรณีหญิงชราวัย 94 ปี พิการเดินไม่ได้ อาศัยเพียงลำพังอยู่กับลูกชายวัย 54 ปี ที่ป่วยเป็นโรคกล้ามเนื้ออ่อนแรงตั้งแต่กำเนิด มีร่างกายพิการ แขน-ขาลีบ ไม่สามารถช่วยเหลือตัวเองได้ อาศัยเพื่อนบ้านที่คอยแวะเวียนมาดูแลและแบ่งปันอาหารให้กินประทังชีวิต ที่อำเภอเขื่องใน จังหวัดอุบลราชธานี นั้น ตนได้กำชับให้พัฒนาสังคมและความมั่นคงของมนุษย์จังหวัดอุบลราชธานี (พมจ.อุบลราชธานี) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด อีกทั้ง ประสานหน่วยงานในพื้นที่สังกัดกระทรวง พม. ลงพื้นที่เยี่ยมบ้านหญิงชราและลูกชายเป็นระยะ พร้อมทั้ง ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดี ในระยะยาว พร้อมร่วมกันหาแนวทางการช่วยเหลือในระยะยาวต่อไป
 
     พลตำรวจเอก อดุลย์ กล่าวเพิ่มเติมว่า จากกรณีเด็กสาววัย 15 ปี ป่วยเป็นโรคมะเร็งกระดูกที่ขา และได้ลุกลามไปยังปอด ไม่สามารถเดินได้ อาศัยอยู่กับแม่ที่ต้องลาออกจากงานเพื่อมาอยู่ดูแลอย่างใกล้ชิด ด้านสามีทอดทิ้งหนีหายไปตั้งแต่ตั้งครรภ์ ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดอุทัยธานี นั้น ตนได้กำชับให้พัฒนาสังคมและความมั่นคงของมนุษย์จังหวัดอุทัยธานี (พมจ.อุทัยธานี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กสาวอย่างต่อเนื่อง นอกจากนี้ พร้อมให้คำปรึกษาแนะนำในการช่วยเหลือดูแลเรื่องสวัสดิการสังคม เพื่อขอรับสิทธิตามกฎหมายตามความเหมาะสม และการส่งเสริมการประกอบอาชีพแก่ผู้เป็นแม่ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป



ที่มา : http://www.thaigov.go.th/news/contents/details/6047