รัฐบาลไทย-ข่าวทำเนียบรัฐบาล-สธ. กำชับสถานบริการ ทำแผนฟื้นฟูด้านสาธารณสุขหลังน้ำลด ป้องกันโรคระบาด







                                วันเสาร์ที่ 19 สิงหาคม 2560                              





    71  













   สธ. กำชับสถานบริการ ทำแผนฟื้นฟูด้านสาธารณสุขหลังน้ำลด ป้องกันโรคระบาด
 

   กระทรวงสาธารณสุข กำชับสถานบริการในสังกัดในพื้นที่ประสบภัยน้ำท่วม ให้ดำเนินการด้านสาธารณสุขหลังน้ำลด โดยจัดบริการตรวจรักษาสุขภาพของประชาชนที่ประสบภัยทั้งด้านร่างกายและจิตใจอย่างต่อเนื่อง  การเฝ้าระวังป้องกันควบคุมโรคต่างๆ และแผนฟื้นฟูด้านสุขอนามัยและส 





นายแพทย์เกียรติภูมิ วงศ์รจิต รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ขณะนี้ยังมีรายงานพื้นที่ประสบภัยน้ำท่วมใน 6 จังหวัด ได้กำชับให้สถานบริการในพื้นที่ประสบภัยน้ำท่วมที่ภายหลังน้ำลด ให้ดำเนินการด้านสาธารณสุขหลังน้ำลด ดังนี้ 1.จัดบริการตรวจรักษาสุขภาพของประชาชนที่ประสบภัยทั้งด้านร่างกายและจิตใจอย่างต่อเนื่อง เพราะจะมีผู้เจ็บป่วยอีกช่วงหนึ่งภายหลังน้ำลด 2.การเฝ้าระวังป้องกันควบคุมโรคต่างๆที่เกิดจากยุง แมลงวัน เช่น โรคทางเดินอาหาร โรคฉี่หนู เป็นต้น โดยการพ่นสารเคมีกำจัดพาหะนำโรค ยุง แมลงวัน กำจัดไข่แมลงวันที่อยู่ตามกองขยะ สิ่งปฏิกูล กำจัดลูกน้ำยุงลายที่อยู่ในแหล่งน้ำท่วมขัง เป็นต้น

3.แผนฟื้นฟูด้านสุขอนามัยและสิ่งแวดล้อม ให้สำนักงานสาธารณสุขจังหวัด ร่วมกับอาสาสมัครสาธารณสุขประจำหมู่บ้าน ดูแลปัญหาที่เกิดในครัวเรือนและพื้นที่สาธารณะโรงเรียน วัด ตลาดสด เช่น สุขา น้ำดื่มน้ำใช้ บ่อน้ำบาดาล บ่อน้ำดื่ม การล้างบ่อและใส่สารคลอรีนฆ่าเชื้อปรับสภาพน้ำให้สะอาด

          ในส่วนของปัญหาน้ำท่วมขังในพื้นที่เกาะหลีเป๊ะ เริ่มเน่าเสีย มีกลิ่นเหม็นนั้น ได้มอบหมายให้โรงพยาบาลส่งเสริมสุขภาพตำบลเกาะหลีเป๊ะ เข้าไปดูแลโดยได้แจกจ่ายยาชุดน้ำท่วมแล้วกว่า 300 ชุด พร้อมสารส้มและคลอรีน เพื่อปรับสภาพน้ำดื่มน้ำใช้ รวมทั้งมีแผนเข้าไปฟื้นฟูสภาพสิ่งแวดล้อมหลังน้ำลดเป็นที่เรียบร้อยแล้ว ทั้งนี้ จากการเฝ้าระวังยังไม่พบโรคที่มากับน้ำท่วม และไม่พบปัญหาโรคผิวหนังในเด็ก อย่างไรก็ตาม โรงพยาบาลส่งเสริมสุขภาพตำบลเกาะหลีเป๊ะ ได้เตรียมพร้อมระบบส่งต่อ รองรับกรณีมีผู้ป่วยฉุกเฉิน เนื่องจากเป็นแหล่งท่องเที่ยวสำคัญ

          สำหรับจังหวัดสตูล มีพื้นที่ได้รับผลกระทบ 7 อำเภอประชาชนได้รับผลกระทบ 6,034 ครัวเรือน ประชาชนได้รับผลกระทบ 22,295 คน สถานบริการสาธารณสุขสามารถเปิดให้บริการได้ทุกแห่ง ทีมสาธารณสุขออกเยี่ยมบ้านผู้ป่วยเรื้อรัง และแจกจ่ายยาช่วยเหลือในพื้นที่น้ำท่วมครอบคลุมในทุกพื้นที่ โดยสำนักงานสาธารณสุขจังหวัดสตูล จัดเตรียมความพร้อมยาและเวชภัณฑ์ ดังนี้ ยาสามัญประจำบ้าน จำนวน 2,750 ชุด  สารส้มจำนวน 25 กิโลกรัม คลอรีนจำนวน 25 กระป๋อง รองเท้าบูทจำนวน 30 คู่

 ************************************ 19 สิงหาคม 2560



ที่มา : http://www.thaigov.go.th/news/contents/details/6055