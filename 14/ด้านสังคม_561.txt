รัฐบาลไทย-ข่าวทำเนียบรัฐบาล-รองปลัด พม. กำชับ จนท. เร่งช่วยเหลือชายวัย 53 ปี ป่วยเป็นโรคเส้นเลือดในสมองตีบ กระเพาะปัสสาวะอักเสบ นอนป่วยติดเตียง ไม่สามารถช่วยเหลือตัวเองได้ ถูกลูกนำมาทิ้งไว้ที่ รพ. ที่ จ.ชุมพร







                                วันพุธที่ 23 สิงหาคม 2560                              





    42  













   รองปลัด พม. กำชับ จนท. เร่งช่วยเหลือชายวัย 53 ปี ป่วยเป็นโรคเส้นเลือดในสมองตีบ กระเพาะปัสสาวะอักเสบ นอนป่วยติดเตียง ไม่สามารถช่วยเหลือตัวเองได้ ถูกลูกนำมาทิ้งไว้ที่ รพ. ที่ จ.ชุมพร
 

   รองปลัด พม. กำชับ จนท. เร่งช่วยเหลือชายวัย 53 ปี ป่วยเป็นโรคเส้นเลือดในสมองตีบ และกระเพาะปัสสาวะอักเสบ นอนป่วยติดเตียง ไม่สามารถช่วยเหลือตัวเองได้ ถูกลูกนำมาทิ้งไว้ที่ รพ. ที่ จ.ชุมพร พร้อมเร่งช่วยเหลือหญิงวัย 72 ปี ที่ลูกชายฆ่าตัวตาย ที่ จ.สุรินทร์ 





    วันนี้ (23 ส.ค. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์เปิดเผยว่า ว่าที่ร้อยตรี ศรัณย์ สมานพันธ์ รองปลัดว่าการกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 697/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     ว่าที่ร้อยตรี ศรัณย์ กล่าวว่า จากกรณีชายวัย 53 ปี ป่วยเป็นโรคเส้นเลือดในสมองตีบ และกระเพาะปัสสาวะอักเสบ ร่างกายผอมซูบ นอนป่วยติดเตียง ไม่สามารถช่วยเหลือตัวเองได้ รวมทั้งไม่สามารถพูดได้ ต้องใส่เครื่องช่วยหายใจตลอดเวลา ซึ่งถูกผู้เป็นลูกนำมาทิ้งไว้ที่โรงพยาบาล แล้วหนีหายไป โดยที่ไม่เคยกลับมาเหลียวแล ที่จังหวัดชุมพร นั้น ตนได้กำชับให้พัฒนาสังคมและความมั่นคงของมนุษย์จังหวัดชุมพร (พมจ.ชุมพร) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของชายดังกล่าวอย่างใกล้ชิด อีกทั้ง ประสานหน่วยงานในพื้นที่ช่วยเหลือเรื่องการติดตาม หาญาติเพื่อรับตัวชายคนดังกล่าวไปดูแล นอกจากนี้ ได้ให้คำปรึกษาแนะนำในการช่วยเหลือดูแลเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาว พร้อมร่วมกันหาแนวทาง การช่วยเหลือดูแลในระยะยาวต่อไป
 
      ว่าที่ร้อยตรี ศรัณย์ กล่าวเพิ่มเติมว่า จากกรณีชายวัย 42 ปี มีอาการเครียดหลังเลิกรากับภรรยา จึงก่อเหตุ ผูกคอเสียชีวิต ต่อหน้าแม่แก่ชราวัย 72 ปี ที่ร่างกายไม่แข็งแรง สายตาพร่ามัวมองเห็นไม่ชัด ซึ่งสร้างความเศร้าโศกเสียใจให้กับหญิงชราเป็นอย่างมาก เนื่องจากอาศัยอยู่เพียงลำพังกับลูกชายแค่ 2 คน ที่อำเภอศีขรภูมิ จังหวัดสุรินทร์ นั้น ตนได้กำชับให้พัฒนาสังคมและความมั่นคงของมนุษย์จังหวัดสุรินทร์ (พมจ.สุรินทร์) พร้อมหน่วยงานที่เกี่ยวข้อง ในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมเร่งเยียวยาฟื้นฟูสภาพจิตใจของหญิงชราคนดังกล่าวอย่างใกล้ชิดโดยด่วน พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยอย่างต่อเนื่อง และเฝ้าติดตามเยี่ยมบ้านหญิงชราดังกล่าวเป็นระยะๆ นอกจากนี้ ให้ความช่วยเหลือดูแลเรื่องการให้คำปรึกษาแนะนำเกี่ยวกับสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาวต่อไป



ที่มา : http://www.thaigov.go.th/news/contents/details/6124