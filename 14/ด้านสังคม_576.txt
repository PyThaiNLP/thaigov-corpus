รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือเด็กชายวัย 10 ขวบ ป่วยเป็นโรคกล้ามเนื้ออ่อนแรง กำพร้าพ่อ-แม่ อาศัยอยู่กับย่า ที่ป่วยเป็นโรคหัวใจ ที่ จ.ชัยภูมิ







                                วันศุกร์ที่ 25 สิงหาคม 2560                              





    86  













   รมว.พม. กำชับ จนท. เร่งช่วยเหลือเด็กชายวัย 10 ขวบ ป่วยเป็นโรคกล้ามเนื้ออ่อนแรง กำพร้าพ่อ-แม่ อาศัยอยู่กับย่า ที่ป่วยเป็นโรคหัวใจ ที่ จ.ชัยภูมิ
 

   รมว.พม. กำชับ จนท. เร่งช่วยเหลือเด็กชายวัย 10 ขวบ ป่วยเป็นโรคกล้ามเนื้ออ่อนแรง กำพร้าพ่อ-แม่ อาศัยอยู่กับย่า ที่ป่วยเป็นโรคหัวใจ ที่ จ.ชัยภูมิ พร้อมช่วยเหลือครอบครัวหญิงวัย 40 ปี ป่วยเป็นมะเร็งปากมดลูก ต้องรับภาระเลี้ยงดูลูก 4 คน ที่ จ.ราชบุรี 





วันนี้ (25 ส.ค. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 699/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีเด็กชายวัย 10 ขวบ ป่วยเป็นโรคกล้ามเนื้ออ่อนแรง และมีอาการชักเกร็งตลอดเวลา ร่างกายผอมซูบ และพิการไม่สามารถช่วยเหลือตัวเองได้ อีกทั้ง กำพร้าพ่อ-แม่ ซึ่งอาศัยอยู่ เพียงลำพังกับผู้เป็นย่าที่ป่วยเป็นโรคหัวใจ มีเพียงเบี้ยยังชีพคนพิการเดือนละ 800 บาท ใช้ประทังชีวิต ที่อำเภอจัตุรัส จังหวัดชัยภูมิ นั้น ตนได้กำชับให้พัฒนาสังคมและความมั่นคงของมนุษย์จังหวัดชัยภูมิ (พมจ.ชัยภูมิ) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด นอกจากนี้ ประสานหน่วยงานในพื้นที่สังกัดกระทรวง พม. ลงพื้นที่เยี่ยมบ้านเป็นระยะ พร้อมทั้งให้คำปรึกษาแนะนำ ในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาว พร้อมร่วมกันหาแนวทางการช่วยเหลือในระยะยาวต่อไป
 
     พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 40 ปี ป่วยเป็นโรคมะเร็งที่ปากมดลูก และเพิ่งผ่าตัดมดลูกออก ต้องรับภาระเลี้ยงดูลูกถึง 4 คน และคนสุดท้องวัย 5 ขวบ ป่วยเป็นโรคมะเร็งที่ก้านสมอง ด้านผู้เป็นสามี ต้องทำงานหาเลี้ยงครอบครัวเพียงคนเดียว ทั้ง 6 ชีวิตอาศัยในห้องเช่าคับแคบสภาพเก่าทรุดโทรม ที่อำเภอโพธาราม จังหวัดราชบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดราชบุรี (พมจ.ราชบุรี) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว นอกจากนี้ ให้คำแนะนำปรึกษา แก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป



ที่มา : http://www.thaigov.go.th/news/contents/details/6189