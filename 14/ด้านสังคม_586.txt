รัฐบาลไทย-ข่าวทำเนียบรัฐบาล-สธ.เปิดคลินิกหมอครอบครัวศูนย์สุขภาพชุมชนเมือง ตำบลบางริ้น จ.ระนอง ให้คำปรึกษาด้านสุขภาพผ่านโทรศัพท์มือถือ 







                                วันจันทร์ที่ 28 สิงหาคม 2560                              





    216  













   สธ.เปิดคลินิกหมอครอบครัวศูนย์สุขภาพชุมชนเมือง ตำบลบางริ้น จ.ระนอง ให้คำปรึกษาด้านสุขภาพผ่านโทรศัพท์มือถือ 
 

                   กระทรวงสาธารณสุข เปิดคลินิกหมอครอบครัว ศูนย์สุขภาพชุมชนเมือง ตำบลบางริ้น จังหวัดระนอง เน้นส่งทีมแพทย์ดูแลผู้ป่วยถึงบ้าน และให้คำปรึกษาด้านสุขภาพผ่านทางโทรศัพท์มือถือ เพิ่มโอกาสเข้าถึงการบริการด้านสุขภาพ  





ภายใต้สโลแกน “บริการทุกคน ทุกอย่าง ทุกที่ ทุกเวลาด้วยเทคโนโลยี”
               วันนี้ (28 สิงหาคม 2560) นายแพทย์โสภณ เมฆธน ปลัดกระทรวงสาธารณสุข ให้สัมภาษณ์ภายหลังตรวจเยี่ยมโรงพยาบาลส่งเสริมสุขภาพตำบลบางริ้น และเปิดคลินิกหมอครอบครัว ศูนย์สุขภาพชุมชนเมือง  ตำบลบางริ้น จังหวัดระนอง ว่า รัฐบาลและกระทรวงสาธารณสุขให้ความสำคัญกับนโยบาย “คลินิกหมอครอบครัว” ที่ช่วยลดความเหลื่อมล้ำ สร้างโอกาสเข้าถึงบริการของรัฐที่มีคุณภาพทัดเทียมกัน โดยพัฒนาระบบบริการปฐมภูมิที่ใกล้ชิดกับประชาชนจัดเป็นคลินิกหมอครอบครัว มีแพทย์เฉพาะทางด้านเวชศาสตร์ครอบครัว และทีมสหวิชาชีพดูแลประชากร 10,000 คนต่อ 1 ทีม ขณะนี้ทั่วประเทศมีคลินิกหมอครอบครัวแล้ว 596 ทีมใน 12 เขตสุขภาพ ครอบคลุม 76 จังหวัด  โดยในปี 2561 จะขยายบริการเพิ่มให้ได้ 996 ทีม  รวมทั้งเพิ่มโรงพยาบาลที่ผลิตแพทย์เวชศาสตร์ครอบครัวอีก 71 แห่ง สามารถผลิตแพทย์ได้เพิ่มจากปีละ 270 คนเป็น 500 คน เพื่อให้มีแพทย์ในคลินิกหมอครอบครัวเพิ่มขึ้น และในอีก 10 ปีจะมีหมอครอบครัว 6,500 ทีม ดูแลประชาชน 65 ล้านคน 
                นอกจากนี้ ยังมีบูรณาการการทำงานคลินิกหมอครอบครัวร่วมกับคณะกรรมการพัฒนาคุณภาพชีวิตระดับอำเภอ (District Health Board) และโรงพยาบาลส่งเสริมสุขภาพตำบล (รพ.สต.) ติดดาว ซึ่งจะทำให้ประชาชนมีส่วนร่วมในการดูแลสุขภาพมากขึ้น จากการประเมินผลการดำเนินงาน ของคลินิกหมอครอบครัวเห็นผลชัดเจนใน 3 เรื่อง คือ 1.ช่วยลดการใช้บริการที่โรงพยาบาลใหญ่ได้ถึงร้อยละ 60 ทำให้แพทย์สามารถเน้นการดูแลเฉพาะทางได้ 2.ลดเวลารอคอยในโรงพยาบาลใหญ่จาก 172 นาทีเหลือ 44 นาที และ3.ลดค่าใช้จ่ายของประชาชนในการเดินทางไปโรงพยาบาล 1,655 บาทต่อปี 
              สำหรับคลินิกหมอครอบครัว ศูนย์สุขภาพชุมชนเมือง ตำบลบางริ้น มีแพทย์เวชศาสตร์ครอบครัว 3 คน เภสัชกร 1 คน นักกายภาพบำบัด 1 คน  พยาบาลวิชาชีพ 6 คน ทันตาภิบาล 1 คน นักวิชาการสาธารณสุข 1 คน   มีศูนย์สุขภาพชุมชนเมืองบางริ้นเป็นแม่ข่าย รับผิดชอบประชากร 30,165 คน  แบ่งเป็นศูนย์สุขภาพชุมชนเมืองบางริ้นรับผิดชอบประชากร 11,041 คน รพ.สต.มิตรภาพรับผิดชอบประชากร 11,868 คน และรพ.สต.ทรายแดง รับผิดชอบ 7,256 คน โดยเริ่มดำเนินการ 1 ตุลาคม 2559 ภายใต้สโลแกน “บริการทุกคน ทุกอย่าง ทุกที่ ทุกเวลาด้วยเทคโนโลยี” และปรับเปลี่ยนการทำงานตามปัญหาในพื้นที่
                 การให้บริการของคลินิกหมอครอบครัว ส่วนใหญ่จะตั้งในพื้นที่ประชาชนอาศัยอยู่หนาแน่นไปมาสะดวก พบมารับบริการด้วยโรคความดันโลหิตสูง เบาหวาน โรคระบบทางเดินอาหาร ไข้หวัด และมาลาเรีย ตามลำดับ นอกจากนี้ ยังลงพื้นที่ส่งเสริมสุขภาพและลดปัจจัยเสี่ยงด้านสุขภาพครอบคลุมตลอดช่วงอายุวัย  เน้นการมีทีมดูแลถึงที่บ้าน โดยเฉพาะผู้สูงอายุและกลุ่มคนที่อยู่ในภาวะเปราะบางต้องพึ่งพาผู้อื่น ได้แก่ ผู้พิการ ผู้ป่วยติดบ้าน ติดเตียง ผู้ป่วยระยะสุดท้าย เด็กพิเศษ เป็นต้น ให้คำปรึกษาแนะนำโดยประชาชนผ่านทางโทรศัพท์มือถือ จัดตั้งไลน์กลุ่ม อสม.ที่เข้าถึงได้ง่าย ตลอดจนประสานกรณีต้องส่งผู้ป่วยให้เป็นไปอย่างราบรื่น ผู้รับบริการมีความอุ่นใจและติดตามอาการหลังเจ็บป่วย      
 ******************************* 28 สิงหาคม 2560



ที่มา : http://www.thaigov.go.th/news/contents/details/6243