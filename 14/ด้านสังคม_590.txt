รัฐบาลไทย-ข่าวทำเนียบรัฐบาล-รมว.พม. ให้คณะครูจากโรงเรียนในพื้นที่จังหวัดปัตตานี เข้าเยี่ยมคารวะ 







                                วันอังคารที่ 29 สิงหาคม 2560                              





    95  













   รมว.พม. ให้คณะครูจากโรงเรียนในพื้นที่จังหวัดปัตตานี เข้าเยี่ยมคารวะ 
 

   รมว.พม. ให้คณะครูจากโรงเรียนในพื้นที่จังหวัดปัตตานี เข้าเยี่ยมคารวะ พร้อมทั้งหารือถึงการจัดการแข่งขันฟุตบอลเยาวชนลีก รุ่นอายุไม่เกิน 18 ปี ครั้งที่ 1 ชิงถ้วยพระราชทานสมเด็จพระเทพรัตนราชสุดาฯ สยามบรมราชกุมารี 





วันนี้ (29 ส.ค. 60) เวลา 15.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้คณะครูจากโรงเรียนในพื้นที่จังหวัดปัตตานี เข้าเยี่ยมคารวะ พร้อมทั้งหารือ ถึงการจัดการแข่งขันฟุตบอลเยาวชนลีก รุ่นอายุไม่เกิน 18 ปี ครั้งที่ 1 ชิงถ้วยพระราชทานสมเด็จพระเทพรัตนราชสุดาฯ สยามบรมราชกุมารี ซึ่งจัดโดยเครือข่ายพัฒนาฟุตบอลโรงเรียนเอกชนสอนศาสนาอิสลามจังหวัดปัตตานี ระหว่าง เดือนพฤศจิกายน 2559 ถึงเดือนกันยายน 2560 ณ ห้องรับรอง ชั้น 9 กระทรวงการพัฒนาสังคมและความมั่นคง ของมนุษย์ สะพานขาว กรุงเทพฯ 
 
     พลตำรวจเอก อดุลย์ กล่าวว่า เนื่องด้วยเครือข่ายพัฒนาฟุตบอลโรงเรียนเอกชนสอนศาสนาอิสลามจังหวัดปัตตานี ได้ดำเนินการจัดการแข่งขันฟุตบอลเยาวชนลีก รุ่นอายุไม่เกิน 18 ปี ครั้งที่ 1 ระหว่างเดือนพฤศจิกายน 2559 ถึงเดือนกันยายน 2560 ชิงถ้วยพระราชทานสมเด็จพระเทพรัตนราชสุดาฯ สยามบรมราชกุมารี โดยมีวัตถุประสงค์ เพื่อให้เยาวชนได้พัฒนาทักษะด้านกีฬา "รู้แพ้ รู้ชนะ รู้อภัย” และพัฒนาทักษะชีวิต ด้วยการใช้เวลาว่างให้เป็นประโยชน์ อีกทั้งเพื่อให้เยาวชนได้รับการพัฒนาเป็นคนดี มีวินัย ไม่พึ่งพายาเสพติด ซึ่งเป็นปัญหาสำคัญในพื้นที่ ทั้งนี้ การจัด การแข่งขันครั้งนี้ ทางเครือข่ายฯ ได้ดำเนินการจัดขึ้นเองและไม่มีงบประมาณสนับสนุน โดยมุ่งเน้นการเชื่อมความสัมพันธ์มากกว่าการแข่งขันที่มุ่งหวังชัยชนะ ซึ่งมีเป้าหมายเป็นเยาวชนอายุไม่เกิน 18 ปี จากโรงเรียนในจังหวัดปัตตานี 
 
     พลตำรวจเอก อดุลย์ กล่าวเพิ่มเติมว่า การหารือครั้งนี้ ทางเครือข่ายฯ ได้ขอความอนุเคราะห์ถ้วยรางวัล เพื่อมอบให้ทีมฟุตบอลที่ได้รางวัลรองชนะเลิศอันดับ 1 ในการแข่งขันฟุตบอลเยาวชนลีกดังกล่าว เพื่อเป็นขวัญ และกำลังใจให้กับเยาวชนที่เข้าร่วมกิจกรรม ตลอดจนครูผู้ดูแลและผู้ที่มีส่วนเกี่ยวข้อง ทั้งนี้ กระทรวง พม. โดยกรมกิจการเด็กและเยาวชน (ดย.) ในฐานะหน่วยงานที่ดูแลด้านการพัฒนาศักยภาพเด็กและเยาวชน พร้อมให้การสนับสนุนถ้วยรางวัลสำหรับกิจกรรมดังกล่าว อย่างไรก็ตาม ขอชื่นชมคณะครูและเครือข่ายฯ ที่ได้ให้ความสำคัญต่อเด็ก และเยาวชน ด้วยการจัดกิจกรรมที่เป็นประโยชน์เพื่อสร้างพื้นที่ในการพัฒนาตนเอง ซึ่งเป็นส่วนหนึ่งที่จะช่วยแก้ไขปัญหาในพื้นที่จังหวัดชายแดนภาคใต้ในอนาคต ทั้งนี้ ขอให้การจัดการแข่งขันในครั้งนี้นำไปสู่ความสำเร็จและเกิดประโยชน์สูงสุดต่อเด็กและเยาวชนทุกคน ให้สามารถนำทักษะด้านกีฬาและทักษะชีวิตมาปรับใช้ในชีวิตประจำวัน เพื่อร่วมกันพัฒนาสังคมต่อไป 



ที่มา : http://www.thaigov.go.th/news/contents/details/6279