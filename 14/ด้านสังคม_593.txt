รัฐบาลไทย-ข่าวทำเนียบรัฐบาล-รมว.พม. เป็นประธานเปิดงาน “อาสาร่วมสร้าง เป็นหุ้นส่วนรัฐ เพื่อการพัฒนายั่งยืน” พร้อมมอบรางวัลอาสาสมัครพัฒนาสังคมและความมั่นคงของมนุษย์ (อพม.) ประจำปี พ.ศ. 2560







                                วันพุธที่ 30 สิงหาคม 2560                              





    188  













   รมว.พม. เป็นประธานเปิดงาน “อาสาร่วมสร้าง เป็นหุ้นส่วนรัฐ เพื่อการพัฒนายั่งยืน” พร้อมมอบรางวัลอาสาสมัครพัฒนาสังคมและความมั่นคงของมนุษย์ (อพม.) ประจำปี พ.ศ. 2560
 

   รมว.พม. เป็นประธานเปิดงาน “อาสาร่วมสร้าง เป็นหุ้นส่วนรัฐ เพื่อการพัฒนายั่งยืน” พร้อมมอบรางวัลอาสาสมัครพัฒนาสังคมและความมั่นคงของมนุษย์ (อพม.) ประจำปี พ.ศ. 2560 





วันนี้ (30 ส.ค.60) เวลา 11.00 น. ณ ห้องประชุมคอนเวนชั่น เซ็นเตอร์ ชั้น 4 โรงแรมรามา การ์เด้นส์ กรุงเทพมหานคร นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม) เป็นประธานในพิธีเปิดงาน "อาสาร่วมสร้าง เป็นหุ้นส่วนรัฐ เพื่อการพัฒนายั่งยืน” โดยมีวัตถุประสงค์เพื่อระดมความคิดเห็นจากองค์กรภาคประชาสังคม เครือข่าย นักวิชาการ ซึ่งเป็นผู้เชี่ยวชาญในการแก้ไขปัญหาระดับพื้นที่ ร่วมจัดทำข้อเสนอเชิงนโยบายเกี่ยวกับบทบาทของภาคประชาสังคม พร้อมเป็นประธานในพิธีมอบรางวัลอาสาสมัครพัฒนาสังคมและความมั่นคงของมนุษย์ (อพม.) ประจำปี พ.ศ. 2560 จำนวน 102 รางวัล
 
          พลตำรวจเอก อดุลย์ กล่าวว่า รัฐบาลได้ขับเคลื่อนงานประชารัฐเพื่อสังคม และให้ความสำคัญกับการส่งเสริมความร่วมมือกับภาคประชาสังคม ผ่านกลไกคณะกรรมการส่งเสริมและพัฒนาองค์กรภาคประชาสังคม (คสป.) ซึ่งมีผลงานสำคัญ อาทิ 1) การสร้างความรู้และวางระบบฐานข้อมูลภาคประชาสังคมนำร่อง 1,000 องค์กร ในพื้นที่ 77 จังหวัดทั่วประเทศ 2) การจัดทำแผนการส่งเสริมและพัฒนาองค์กรภาคประชาสังคม ฉบับที่ 1 (พ.ศ. 2561–2564) ด้วยความร่วมมือทุกภาคส่วน ขณะนี้ อยู่ระหว่างเสนอคณะกรรมการส่งเสริมและพัฒนาองค์กรภาคประชาสังคม (คสป.) พิจารณาและเห็นชอบในหลักการ และ 3) ร่างพระราชบัญญัติส่งเสริมและพัฒนาองค์กรภาคประชาสังคม พ.ศ. .... ขณะนี้ อยู่ระหว่างการรับฟังความคิดเห็นจากผู้มีส่วนได้ส่วนเสียจากทั่วประเทศ ก่อนเสนอ ครม. เพื่อเข้าสู่การพิจารณาของสภานิติบัญญัติต่อไป
 
          พลตำรวจเอก อดุลย์ กล่าวต่อไปว่า กระทรวง พม. โดยกรมพัฒนาสังคมและสวัสดิการ (พส.) ร่วมกับสถาบันพัฒนาองค์กรชุมชน (พอช.) และสำนักงานกองทุนสนับสนุนการสร้างเสริมสุขภาพ (สสส.) ได้กำหนดจัดประชุม สมัชชาภาคประชาสังคม ประจำปี 2560 ขึ้น เพื่อระดมความคิดเห็นจากองค์กรภาคประชาสังคม เครือข่าย นักวิชาการ ซึ่งเป็นผู้เชี่ยวชาญในการแก้ไขปัญหาระดับพื้นที่ ร่วมกันจัดทำข้อเสนอเชิงนโยบายเกี่ยวกับบทบาทของภาคประชาสังคมใน 3 ประเด็น ได้แก่ 1) การยกระดับการแก้ไขปัญหาการค้ามนุษย์ 2) การพัฒนาความมั่นคงด้าน ที่อยู่อาศัยและการอนุรักษ์ทรัพยากร และ 3) การลดความเหลื่อมล้ำของกลุ่มผู้อยู่ในสภาวะยากลำบาก พร้อมทั้ง กำหนดจัดพิธีมอบรางวัลอาสาสมัครพัฒนาสังคมและความมั่นคงของมนุษย์ (อพม.) ประจำปี พ.ศ. 2560 จำนวน 102 รางวัล ประกอบด้วย รางวัลดีเด่นพิเศษ 13 รางวัล รางวัลดีเด่นพิเศษชมเชย 12 รางวัล และดีเด่น 77 รางวัล ให้แก่ อพม. ผู้ที่ผ่านการคัดเลือก ซึ่งมีผลงานเชิงประจักษ์ในการให้คำแนะนำปรึกษาปัญหาสังคม การดำเนินงาน จัดสวัสดิการสังคม การส่งเสริมและการมีส่วนร่วมด้านการพัฒนาสังคมในระดับพื้นที่ เป็นผู้มีจรรยาบรรณ เป็นแบบอย่างที่ดี ทั้งนี้ ในวันที่ 31 สิงหาคม 2560 ได้กำหนดจัดการประชุมเชิงปฏิบัติการรับฟังความคิดเห็น ร่าง พ.ร.บ. ส่งเสริมและพัฒนาองค์กรภาคประชาสังคม พ.ศ. .... โดยมีผู้เข้าร่วมประชุม ประกอบด้วย ผู้แทนองค์กร ภาคประชาสังคม ภาครัฐ ภาคประชาชน และผู้ที่เกี่ยวข้อง จำนวน 220 คน เพื่อสร้างการมีส่วนร่วมสำหรับ การประชาพิจารณ์กฎหมาย
 
           "กระทรวง พม. โดย พส. พร้อมน้อมนำศาสตร์พระราชามาเป็นแนวทางในการส่งเสริมงานจิตอาสา เพื่อการพัฒนาแผ่นดินและขับเคลื่อนงานพัฒนาสังคม เพื่อบูรณาการความร่วมมือทุกภาคส่วน ด้วยนโยบาย "พลังประชารัฐ พลังประชาชน” รวมทั้ง การส่งเสริมพัฒนาองค์กรภาคประชาสังคมให้เป็นหุ้นส่วนในการพัฒนาประเทศอย่างยั่งยืน ทั้งนี้ อาสาสมัครพัฒนาสังคมและความมั่นคงของมนุษย์ และเครือข่ายจิตอาสา สามารถติดต่อขอรับความช่วยเหลือได้ที่กองกิจการอาสาสมัครและภาคประชาสังคม พส. โทรศัพท์ 0 2659 6394 www.csv.dsdw.go.th หรือศูนย์ช่วยเหลือสังคม สายด่วน 1300” พลตำรวจเอก อดุลย์กล่าวในตอนท้าย



ที่มา : http://www.thaigov.go.th/news/contents/details/6315