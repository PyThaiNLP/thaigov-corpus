รัฐบาลไทย-ข่าวทำเนียบรัฐบาล-รมว.พม. ชื่นชมเด็กพิเศษสู้ชีวิต ปั่นจักรยานขายข้าวโพดต้ม เพื่อหาเงินช่วยครอบครัวที่ จ.เพชรบุรี 







                                วันพฤหัสบดีที่ 31 สิงหาคม 2560                              





    112  













   รมว.พม. ชื่นชมเด็กพิเศษสู้ชีวิต ปั่นจักรยานขายข้าวโพดต้ม เพื่อหาเงินช่วยครอบครัวที่ จ.เพชรบุรี 
 

   รมว.พม. ชื่นชมเด็กพิเศษสู้ชีวิตที่ปั่นจักรยานขายข้าวโพดต้ม เพื่อหาเงินช่วยครอบครัว ที่ จ.เพชรบุรี และเด็กชายสู้ชีวิตวัย 10 ขวบ ที่เดินเท้าเก็บขวดกว่า 10 กม. เพื่อหารายได้จุนเจือครอบครัว ที่ จังหวัดยะลา 





วันนี้ (31 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 703/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
          พลตำรวจเอก อดุลย์ กล่าวว่า จากกรณีเด็กชายรายหนึ่งป่วยเป็นเด็กพิเศษ แต่สู้ชีวิต ด้วยการปั่นจักรยานตระเวนขายข้าวโพดต้ม เพื่อหารายได้จุนเจือครอบครัว ที่จังหวัดเพชรบุรี และกรณี เด็กชายวัยประมาณ 10 ขวบ ต้องออกตระเวนเดินเท้าเก็บขวดเป็นระยะทางกว่า 10 กม. เพื่อหารายได้จุนเจือครอบครัว ที่ จังหวัดยะลา นั้น ตนขอ ชื่นชมเด็กชายดังกล่าวทั้งสองคน ที่มีความมานะอดทน ขยันหมั่นเพียร ไม่ย่อท้อต่อความยากลำบาก ด้วยความตั้งใจ ในการช่วยเหลือครอบครัว โดยใช้เวลาว่างให้เกิดประโยชน์ ซึ่งน่ายกย่องเป็นแบบอย่างที่ดีสำหรับเด็กและเยาวชน ในสังคมปัจจุบัน ทั้งนี้ ตนได้กำชับให้พัฒนาสังคมและความมั่นคงของมนุษย์ (พมจ.) ทั้ง 2 จังหวัด ได้แก่ พมจ.เพชรบุรีและ พมจ.ยะลา พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวทั้งหมดดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการการศึกษาของเด็กทั้งสองในระยะยาว และการรักษาพยาบาลอย่างต่อเนื่องสำหรับเด็กชายที่ป่วยเป็น เด็กพิเศษ
 
          พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 31 ปี ถูกสามีทอดทิ้งไปมีครอบครัวใหม่ จึงคิดสั้นด้วยการผูกคอเสียชีวิตต่อหน้าลูก 3 คน อายุระหว่าง 3 - 7 ขวบ ทำให้เป็นเด็กกำพร้า สร้างความเศร้าโศกเสียใจให้กับลูกๆ เป็นอย่างมาก ที่อำเภอคลองหลวง จังหวัดปทุมธานี นั้น ตนได้กำชับให้พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี )พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของเด็กทั้งสามคน เพื่อให้การช่วยเหลือในเบื้องต้นตามภารกิจด้านเด็กของกระทรวง พม. โดยเฉพาะเร่งเยียวยาฟื้นฟูสภาพจิตใจเด็กทั้งหมดอย่างใกล้ชิดโดยด่วน พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือในเรื่องการติดตามหาญาติ เพื่อรับเลี้ยงดูแลเด็กทั้งหมดต่อไป ทั้งนี้ กระทรวง พม. โดยบ้านพักเด็กและครอบครัวจังหวัดปทุมธานี กรมกิจการเด็กและเยาวชน (ดย.) พร้อมดูแลและ ให้ความคุ้มครองสวัสดิภาพสำหรับเด็กทั้งหมดตาม พ.ร.บ.คุ้มครองเด็ก พ.ศ. 2546



ที่มา : http://www.thaigov.go.th/news/contents/details/6340