รัฐบาลไทย-ข่าวทำเนียบรัฐบาล-รมว.พม. ชื่นชมเด็กหนุ่มวัย 16 ปี สู้ชีวิต รับจ้างกรีดยาง เพื่อช่วยเหลือครอบครัว ที่ จ.ตรัง และกำชับ จนท. เร่งช่วยเหลือครอบครัวหญิงชราวัย 79 ปี ที่ จ.บุรีรัมย์







                                วันศุกร์ที่ 1 กันยายน 2560                              





    144  













   รมว.พม. ชื่นชมเด็กหนุ่มวัย 16 ปี สู้ชีวิต รับจ้างกรีดยาง เพื่อช่วยเหลือครอบครัว ที่ จ.ตรัง และกำชับ จนท. เร่งช่วยเหลือครอบครัวหญิงชราวัย 79 ปี ที่ จ.บุรีรัมย์
 

   รมว.พม. ชื่นชมเด็กหนุ่มวัย 16 ปี สู้ชีวิต รับจ้างกรีดยาง เพื่อช่วยเหลือครอบครัว ที่ จ.ตรัง และกำชับ จนท. เร่งช่วยเหลือครอบครัวหญิงชราวัย 79 ปี ต้องรับภาระเลี้ยงดูสามีแก่ชรา ที่พิการเดินไม่ได้ และตาบอดทั้ง 2 ข้าง ที่ จ.บุรีรัมย์ 





วันนี้ (1 ก.ย. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 704/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
          พลตำรวจเอก อดุลย์ กล่าวว่า จากกรณีเด็กหนุ่มวัย 16 ปี นักเรียนชั้น ม.5 ครอบครัวมีฐานะยากจน แต่สู้ชีวิต รับจ้างทำงานทุกอย่าง ทั้งกรีดยางพารา เก็บน้ำยาง และนำของไปขายที่โรงเรียน เพื่อหารายได้จุนเจือครอบครัว และต้องดูแลอีก 2 ชีวิต ทั้งแม่วัย 52 ปี ที่มีอาการป่วยทางจิต บางครั้งหากเกิดอาการคลุ้มคลั่งจะทุบตีทำร้ายร่างกายเด็กชายและยายแก่ชราวัย 85 ปี ที่อำเภอห้วยยอด จังหวัดตรัง นั้น ตนขอชื่นชมเด็กหนุ่มดังกล่าวที่มีความขยันหมั่นเพียร กตัญญู มุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ.ตรัง) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้เป็นแม่อย่างใกล้ชิด และช่วยเหลือเรื่องการศึกษาของเด็กอย่างต่อเนื่องในระยะยาว รวมทั้งให้คำแนะนำปรึกษาในเรื่องการขอรับสิทธิสวัสดิการสังคมของผู้สูงอายุตามความเหมาะสม และการส่งเสริมการประกอบอาชีพให้แก่เด็กหนุ่ม เพื่อสร้างรายได้ที่เพียงพอและมั่นคงในระยะยาวต่อไป
 
          พลตำรวจเอก อดุลย์ กล่าวเพิ่มเติมว่า สำหรับกรณีหญิงชราวัย 79 ปี ต้องรับภาระเพียงลำพังดูแลอีก 2 ชีวิต ทั้งสามีแก่ชราวัย 85 ปี พิการเดินไม่ได้ และตาบอดทั้ง 2 ข้าง ร่างกายผอมซูบ และลูกชายที่ป่วยมีสติไม่สมประกอบ มักมีอาการคุ้มคลั่งบ่อยครั้ง ครอบครัวมีฐานะยากจน ทั้ง 3 ชีวิต อาศัยในบ้านไม้สภาพเก่าทรุดโทรมใกล้ผุพัง ที่อำเภอนางรอง จังหวัดบุรีรัมย์ นั้น ตนได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวทั้งหมดดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลผู้ป่วยทั้งหมดอย่างต่อเนื่อง และปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัยเหมาะกับคนพิการและผู้ป่วย นอกจากนี้ ยังให้คำแนะนำปรึกษาในเรื่องการขอรับสิทธิสวัสดิการสังคมของเด็ก ผู้สูงอายุ และคนพิการตามกฎหมายอย่างเหมาะสม



ที่มา : http://www.thaigov.go.th/news/contents/details/6359