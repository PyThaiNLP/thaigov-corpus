รัฐบาลไทย-ข่าวทำเนียบรัฐบาล-รมว.พม. เป็นประธานเปิดงาน “15 ปี สรรค์สร้างสู่เส้นทางนวัตกรรม (DSDW Innovation)” พร้อมส่งมอบดอกไม้จันทน์ 1,099,999 ดอก ไปยัง 76 จังหวัด ตามโครงการ “ล้านดวงใจ พม. เพื่อพ่อหลวง”







                                วันศุกร์ที่ 1 กันยายน 2560                              





    169  













   รมว.พม. เป็นประธานเปิดงาน “15 ปี สรรค์สร้างสู่เส้นทางนวัตกรรม (DSDW Innovation)” พร้อมส่งมอบดอกไม้จันทน์ 1,099,999 ดอก ไปยัง 76 จังหวัด ตามโครงการ “ล้านดวงใจ พม. เพื่อพ่อหลวง”
 

   รมว.พม. เป็นประธานเปิดงาน “15 ปี สรรค์สร้างสู่เส้นทางนวัตกรรม (DSDW Innovation)” พร้อมมอบโล่รางวัลสำหรับการสร้างคุณความดีและประโยชน์แก่สังคม และส่งมอบดอกไม้จันทน์ 1,099,999 ดอก ไปยัง 76 จังหวัด ตามโครงการ “ล้านดวงใจ พม. เพื่อพ่อหลวง” 





วันนี้ (1 ก.ย. 60) เวลา 09.00 น. ณ บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงาน "15 ปี สรรค์สร้างสู่เส้นทางนวัตกรรม (DSDW Innovation)” โดยมีวัตถุประสงค์เพื่อสร้างสรรค์นวัตกรรมทางสังคม ภายใต้แนวคิด iSmart ใน 4 มิติ คือ 1) Innovation Smart Look มุ่งสร้างข้าราชการ 4.0 2) Innovation Smart Office สร้างองค์กรแห่งการเรียนรู้ระดับมาตรฐานสากล 3) Innovation Smart Network พัฒนาเครือข่ายประชารัฐ ในระดับอาเซียน และ 4) Innovation Smart Services สร้างนวัตกรรมบริการทางสังคมรองรับการเปลี่ยนแปลง อีกทั้งเป็นประธานในพิธีมอบโล่รางวัลแก่ข้าราชการ หน่วยงาน และองค์กร ที่สร้างคุณความดีและประโยชน์แก่สังคมจนเป็นที่ประจักษ์ จำนวน 18 รางวัล และพิธีส่งมอบดอกไม้จันทน์ 1,099,999 ดอก ตามโครงการ "ล้านดวงใจ พม. เพื่อพ่อหลวง” ให้กับผู้แทน 4 ภาค เพื่อส่งต่อไปยัง 76 จังหวัด
 
          พลตำรวจเอก อดุลย์ กล่าวว่า วันที่ 1 กันยายน ของทุกปี เป็นวันคล้ายวันสถาปนากรมประชาสงเคราะห์ หรือ กรมพัฒนาสังคมและสวัสดิการ (พส.) สังกัดกระทรวงการพัฒนาสังคมและความมั่นคงของมนุษย์ (พม.) ซึ่งมี เทพพระประชาบดี เทพผู้เป็นที่พึ่งของประชาชน ซึ่งตลอดระยะเวลา 15 ปี ที่ผ่านมา กระทรวง พม. โดย พส. เป็นองค์กรหลักในการจัดสวัสดิการ เสริมพลังทางสังคม สร้างความเข้มแข็งแก่ชุมชนท้องถิ่น เพื่อช่วยเหลือ คุ้มครอง พัฒนาศักยภาพกลุ่มผู้อยู่ในสภาวะยากลำบาก มุ่งสู่การลดความเหลื่อมล้ำของสังคมและเป้าหมายการพัฒนาที่ยั่งยืน สำหรับ ปี 2560 กระทรวง พม. โดย พส. ได้มุ่งเน้นการดำเนินงานในการสร้างสรรค์นวัตกรรมทางสังคม ภายใต้แนวคิด iSmart ใน 4 มิติ คือ 1) Innovation Smart Look มุ่งสร้างข้าราชการ 4.0 2) Innovation Smart Office สร้างองค์กรแห่งการเรียนรู้ระดับมาตรฐานสากล 3) Innovation Smart Network พัฒนาเครือข่ายประชารัฐในระดับอาเซียน และ 4) Innovation Smart Services สร้างนวัตกรรมบริการทางสังคมรองรับการเปลี่ยนแปลง
 
          พลตำรวจเอก อดุลย์ กล่าวต่อไปว่า สำหรับการจัดงานครั้งนี้ ประกอบด้วยกิจกรรมสำคัญ ดังนี้ 1) กิจกรรม พิธีทางศาสนา 2) พิธีบวงสรวงสิ่งศักดิ์สิทธิ์ที่ปกปักษ์รักษาลูกพระประชาบดี 3) พิธีมอบโล่รางวัลแก่ข้าราชการ หน่วยงาน และองค์กร ที่สร้างคุณความดีและประโยชน์แก่สังคมจนเป็นที่ประจักษ์ ได้แก่ 3.1) รางวัลข้าราชการดีเด่น จำนวน 7 รางวัล 3.2) รางวัลหน่วยงานดีเด่น จำนวน 2 รางวัล 3.3) รางวัลหน่วยงานนวัตกรรมทางสังคมดีเด่น จำนวน 4 รางวัล ประกอบด้วย โครงการ "เกษตรกรรมเชิงพื้นที่วิถีชุมชน” นิคมสร้างตนเองโพนพิสัย จังหวัดหนองคาย โครงการ "พลังเป็ดพัฒนาชุมชนสู่วิถีการพึ่งตนเอง” นิคมสร้างตนเองขุนทะเล จังหวัดสุราษฏร์ธานี โครงการ "ชีวิตใหม่ไก่บ้านน้อย” นิคมสร้างตนเองจังหวัดประจวบคีรีขันธ์ และโครงการ "ขอทานบอกที แชร์ที่ขอทาน” (Cheer to Share) ศูนย์คุ้มครองคนไร้ที่พึ่งจังหวัดพระนครศรีอยุธยา และ 3.4) องค์กรตำบลต้นแบบห่วงใย ไม่ทอดทิ้งกัน จำนวน 5 รางวัล 4) พิธีมอบทุนประชาบดี และ 5) การบรรยายเรื่อง "แนวทางการบริหารธุรกิจให้ประสบความสำเร็จและแนวทางการดำเนินกิจการเพื่อสังคม (Social Enterprise)” โดยนายชัยวัฒน์ โควาวิสารัช ประธานเจ้าหน้าที่บริหารและกรรมการผู้จัดการใหญ่ บริษัท บางจากปิโตเลียม จำกัด (มหาชน)
 
          พลตำรวจเอก อดุลย์ กล่าวเพิ่มเติมว่า นอกจากนี้ ได้จัดพิธีส่งมอบดอกไม้จันทน์ จำนวน 1,099,999 ดอก ตามโครงการ "ล้านดวงใจ พม. เพื่อพ่อหลวง” เพื่อส่งต่อไปยัง 76 จังหวัดๆ ละ 10,999 ดอก รวมทั้งกรุงเทพมหานคร จำนวน 264,075 ดอก โดยมีการมอบให้กับผู้แทน 4 ภาค ซึ่งจะนำส่งต่อไปยัง "One Home” ซึ่งเป็นหน่วยงาน พม. ในพื้นที่แต่ละจังหวัด และผู้ว่าราชการจังหวัด เพื่อแจกจ่ายให้แก่กลุ่มเป้าหมายของกระทรวง พม. ต่อไป อาทิ เด็ก เยาวชน สตรี ผู้สูงอายุ คนพิการ คนไร้ที่พึ่ง และผู้ด้อยโอกาส ทั้งนี้ ในช่วงพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลเดช ทางกระทรวง พม. ได้จัดสถานที่วางดอกไม้จันทน์ และอำนวยความสะดวกแก่ประชาชนที่จะเข้ามาสักการะพระบรมศพ ณ บริเวณมูลนิธิราชประชานุเคราะห์ในพระบรมราชูปถัมภ์



ที่มา : http://www.thaigov.go.th/news/contents/details/6360