รัฐบาลไทย-ข่าวทำเนียบรัฐบาล-รมว.พม. ตั้งกรรมการตรวจสอบข้อเท็จจริงความโปร่งใสการบริหารงานของสหกรณ์ชุมชนชายคลองบางบัว เขตบางเขน กทม. และให้รายงานผลภายใน 7 วัน







                                วันจันทร์ที่ 4 กันยายน 2560                              





    148  













   รมว.พม. ตั้งกรรมการตรวจสอบข้อเท็จจริงความโปร่งใสการบริหารงานของสหกรณ์ชุมชนชายคลองบางบัว เขตบางเขน กทม. และให้รายงานผลภายใน 7 วัน
 

   รมว.พม. ตั้งกรรมการตรวจสอบข้อเท็จจริงความโปร่งใสการบริหารงานของสหกรณ์ชุมชนชายคลองบางบัว เขตบางเขน กทม. และให้รายงานผลภายใน 7 วัน 





วันนี้ (4 ก.ย. 60) เวลา 11.30 น. กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีชาวบ้านชุมชนชายคลองบางบัว เขตบางเขน กรุงเทพฯ เรียกร้องให้ประธานสหกรณ์ชุมชนชายคลองบางบัว ชี้แจงบัญชีเงินออมและค่าใช้จ่ายของชุมชนทั้งหมด ภายหลังพบข้อสงสัยว่า มีการทุจริตเงินออมสมทบของชาวชุมชน ที่จะนำไปค้ำประกันเงินกู้สร้างบ้านประชารัฐ ทำให้การดำเนินการสร้างบ้านล่าช้ากว่าปกติ โดยชาวชุมชนจะต้องออมเงินสมทบครอบครัวละ 19,000 บาท จึงจะสามารถกู้ได้ 370,000 บาท เนื่องจากกรมธนารักษ์ระบุว่า ชุมชนค้างค่าสาธารณูปโภคเป็นเงินกว่า 3,500,000 บาท และเงินในส่วนที่สถาบันพัฒนาองค์กรชุมชน (องค์การมหาชน) (พอช.) ให้การสนับสนุนค่าใช้จ่ายต่างๆ สำหรับชาวชุมชน แต่ยังไม่ได้มีการนำมาใช้ อีกทั้งชาวชุมชนได้ตรวจสอบพบอีกว่า บัญชีเงินออมของชุมชนยังไม่อยู่ในระบบของธนาคาร แต่เป็นบัญชีขององค์กรการเงินชุมชน ซึ่งไม่สามารถยืนยันได้ว่ามีเงินอยู่จริง ทั้งนี้ จึงขอให้หน่วยงานที่เกี่ยวข้องให้ความเป็นธรรมและเร่งให้ความช่วยเหลือ นั้น พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้สั่งการให้ประธานบอร์ดสถาบันพัฒนาองค์กรชุมชน (องค์การมหาชน) (พอช.) ตั้งกรรมการตรวจสอบข้อเท็จจริงความโปร่งใสการบริหารงานของคณะกรรมการสหกรณ์ชุมชนชายคลองบางบัว และรายงานผลภายใน 7 วัน
 
     นายณรงค์ กล่าวเพิ่มเติมว่า ทั้งนี้ พอช. มีการรายงานข้อมูลเบื้องต้น ให้ รมว.พม. ทราบว่า สำนักงานตรวจเงินแผ่นดิน (สตง.) ได้เข้าตรวจสอบกรณีดังกล่าวเรียบร้อยแล้ว ซึ่งทาง พอช. อยู่ระหว่างขอข้อมูลจาก สตง. เพื่อจะได้ตรวจสอบข้อมูลที่ถูกต้อง อีกทั้งอยู่ระหว่างตรวจสอบงบประมาณที่ พอช. ให้การสนับสนุนสหกรณ์ชุมชนดังกล่าว ซึ่งจะทราบผลภายในสัปดาห์นี้ อย่างไรก็ตาม ขอให้ชาวชุมชนชายคลองบางบัว ทราบว่า กระทรวง พม. โดย รมว.พม. ได้รับทราบข้อมูลเรื่องดังกล่าวเรียบร้อยแล้ว และอยู่ระหว่างการตรวจสอบข้อมูลที่ถูกต้อง ซึ่งการบริหารโครงการทุกโครงการของรัฐบาลได้ยึดหลักการมีส่วนร่วมตามหลักธรรมาภิบาลด้วยความโปร่งใสและตรวจสอบได้



ที่มา : http://www.thaigov.go.th/news/contents/details/6402