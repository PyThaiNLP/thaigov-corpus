รัฐบาลไทย-ข่าวทำเนียบรัฐบาล-รมว.พม. เป็นประธานในพิธีลงนามบันทึกความร่วมมือ (MOU) ว่าด้วยการส่งเสริมความรู้ และสิทธิประโยชน์ด้านการประกันภัย ระหว่างกระทรวง พม. กับ คปภ.







                                วันจันทร์ที่ 4 กันยายน 2560                              





    170  













   รมว.พม. เป็นประธานในพิธีลงนามบันทึกความร่วมมือ (MOU) ว่าด้วยการส่งเสริมความรู้ และสิทธิประโยชน์ด้านการประกันภัย ระหว่างกระทรวง พม. กับ คปภ.
 

   รมว.พม. เป็นประธานในพิธีลงนามบันทึกความร่วมมือ (MOU) ว่าด้วยการส่งเสริมความรู้ และสิทธิประโยชน์ด้านการประกันภัย ระหว่างกระทรวง พม. กับ คปภ. เพื่อเสริมสร้างหลักประกันและความมั่นคงในชีวิตสำหรับกลุ่มคนพิการ เด็ก และเยาวชน 





วันนี้ (4 ก.ย. 60) เวลา 14.00 น. ณ ห้องประชุมชั้น 2 สถาบันวิทยาการประกันภัยระดับสูง สำนักงานคณะกรรมการกำกับและส่งเสริมการประกอบธุรกิจประกันภัย (คปภ.) เขตจตุจักร กรุงเทพฯ นายณรงค์ คงคำ โฆษกกระทรวง การพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวง การพัฒนาสังคมและความมั่นคงของมนุษย์ (รมว.พม.) เป็นประธานในพิธีลงนามความร่วมมือบันทึกข้อตกลง (MOU) ว่าด้วย การส่งเสริมความรู้และสิทธิประโยชน์ด้านการประกันภัย ระหว่างกระทรวงการพัฒนาสังคมและความมั่นคง ของมนุษย์ (พม.) กับสำนักงานคณะกรรมการกำกับและส่งเสริมการประกอบธุรกิจประกันภัย (คปภ.) โดยมีวัตถุประสงค์เพื่อเสริมสร้างความรู้ความเข้าใจเกี่ยวกับการประกันภัยให้กับคนพิการ เด็กและเยาวชน เจ้าหน้าที่ และบุคคลกร ที่เกี่ยวข้อง ได้ตระหนักถึงคุณค่าและคุณประโยชน์ของการสร้างหลักประกันความมั่นคงในชีวิตและทรัพย์สินให้กับ ตนเองและครอบครัว โดยใช้ระบบประกันภัยเป็นเครื่องมือในการบริหารความเสี่ยง อันเป็นการส่งเสริมให้ประชาชน มีคุณภาพชีวิตที่ดีขึ้น
 
    พลตำรวจเอก อดุลย์ กล่าวว่า กระทรวง พม. มีภารกิจหลักสำคัญในการพัฒนาคนและสังคมให้มีคุณภาพ อย่างมีศักยภาพ และมีภูมิคุ้มกันต่อการเปลี่ยนแปลง ตลอดจนสร้างเสริมเครือข่ายจากทุกภาคส่วนในการมีส่วนร่วม พัฒนาสังคม และจัดระบบสวัสดิการที่เหมาะสมกับบริบทของประเทศไทย เพื่อให้ประชาชนมีหลักประกัน และมีความมั่นคงในชีวิต โดยเฉพาะกลุ่มคนพิการ ซึ่งปัจจุบันมีคนพิการทั่วประเทศจำนวน 1.8 ล้านคน รวมถึงกลุ่มเด็กและเยาวชนจำนวน 22 ล้านคน
 
    พลตำรวจเอก อดุลย์ กล่าวต่อไปว่า สำหรับการลงนามในความร่วมมือบันทึกข้อตกลง (MOU) ในวันนี้ นับเป็นโอกาสสำคัญที่สำนักงาน คปภ. ได้มีการจัดทำกรมธรรม์ประกันภัยอุบัติเหตุเพื่อคนพิการรายย่อย รวมถึงกรมธรรม์สำหรับเด็กและเยาวชน ที่จะทำให้กลุ่มเป้าหมายภายใต้การดูแลของกระทรวง พม. ได้เข้าถึงความรู้และสิทธิประโยชน์ ในการประกันภัยมากยิ่งขึ้น อีกทั้งจะเป็นการคุ้มครองและสร้างหลักประกันในการดำรงชีวิตอย่างมีคุณภาพที่ดีต่อไป
 
   "ทั้งนี้ กระทรวง พม. ขอขอบคุณภาคีเครือข่ายทุกภาคส่วน โดยเฉพาะภาคธุรกิจประกันภัย ที่เข้ามามีส่วนร่วม ในรูปแบบกลไกประชารัฐในครั้งนี้ นับเป็นจุดเริ่มที่สำคัญของการพัฒนาคุณภาพชีวิตคนพิการ รวมถึงเด็กและเยาวชน ให้มีคุณภาพชีวิตที่ดี สามารถเข้าถึงสิทธิต่างๆ อย่างเท่าเทียมและทั่วถึงในสังคม เพื่อร่วมเป็นพลังสำคัญในการขับเคลื่อนการพัฒนาสังคมและประเทศชาติต่อไป” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/6403