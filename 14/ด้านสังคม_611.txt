รัฐบาลไทย-ข่าวทำเนียบรัฐบาล-คสป. ประชุมขับเคลื่อนการส่งเสริมและพัฒนาองค์กรภาคประชาสังคม เน้นสร้างหุ้นส่วนประชารัฐ เพื่อการพัฒนาประเทศ







                                วันอังคารที่ 5 กันยายน 2560                              





    133  













   คสป. ประชุมขับเคลื่อนการส่งเสริมและพัฒนาองค์กรภาคประชาสังคม เน้นสร้างหุ้นส่วนประชารัฐ เพื่อการพัฒนาประเทศ
 

   คสป. ประชุมขับเคลื่อนการส่งเสริมและพัฒนาองค์กรภาคประชาสังคม เน้นสร้างหุ้นส่วนประชารัฐ เพื่อการพัฒนาประเทศ 





 วันนี้ (5 ก.ย.60) เวลา 10.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า เมื่อวันที่ 4 ก.ย.60 พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการส่งเสริมและพัฒนาองค์กรภาคประชาสังคม (คสป.) ครั้งที่ 2/2560 โดยมีคณะกรรมการ ประกอบด้วย รัฐมนตรีประจำสำนักนายกรัฐมนตรี ปลัดสำนักนายกรัฐมนตรี ปลัดกระทรวงการพัฒนาสังคมและความมั่นคงของมนุษย์ ปลัดกระทรวงการคลัง ปลัดกระทรวงมหาดไทย เลขาธิการสำนักงานคณะกรรมการพัฒนาการเศรษฐกิจและ สังคมแห่งชาติ อธิบดีกรมพัฒนาสังคมและสวัสดิการ ผู้จัดการกองทุนสนับสนุนการสร้างเสริมสุขภาพ และผู้ทรงคุณวุฒิ ได้แก่ ศาสตราจารย์ สุริชัย หวันแก้ว ศาสตราจารย์ วิริยะ นามศิริพงศ์พันธุ์ นายเดช พุ่มคชา นางวณี ปิ่นประทีป นางระรินทิพย์ ศิโรรัตน์ และนายวันชัย บุญประชา ณ ห้องประชุม 302 ชั้น 3 ทำเนียบรัฐบาล
 
    นายณรงค์ เปิดเผยว่า การประชุมพิจารณาเห็นชอบให้มีการจัดทำยุทธศาสตร์ประกอบแผนการส่งเสริม และพัฒนาองค์กรภาคประชาสังคม ฉบับที่ 1 (พ.ศ. 2561-2564) เพื่อเสนอ ครม. ในคราวเดียวกัน ซึ่งกระบวนการจัดทำแผนดังกล่าว เกิดจากการร่วมคิดร่วมแรงจัดทำและรับฟังความคิดเห็นขององค์กรภาคประชาสังคม เครือข่ายภาครัฐ ภาคเอกชน และนักวิชาการ เพื่อให้ได้แผนที่มีประสิทธิภาพ โดยมุ่งเน้นให้เกิดการส่งเสริมและพัฒนาองค์กรภาคประชาสังคม มีความเข้มแข็ง เป็นหุ้นส่วนการพัฒนาประเทศที่ยั่งยืนตามภารกิจที่สำคัญ ได้แก่ การสนับสนุนองค์กรภาคประชาสังคมให้มีศักยภาพ มีความเข้มแข็ง มีธรรมาภิบาล และมีบทบาทเป็นหุ้นส่วนการพัฒนาประเทศ การพัฒนาความร่วมมือระหว่างหน่วยงานภาครัฐ ภาคเอกชน และองค์กรภาคประชาสังคม ในการพัฒนากฎหมาย มาตรการ กลไก เพื่อขับเคลื่อนแผนการส่งเสริม และพัฒนาองค์กรภาคประชาสังคม ทั้งในระดับชาติ ภูมิภาค และจังหวัด รวมทั้ง การสื่อสารสังคม สร้างความรู้ความเข้าใจ ถึงความสำคัญของบทบาทภาคประชาสังคมในการพัฒนาประเทศ
 
    "รัฐบาล โดยคณะกรรมการส่งเสริมและพัฒนาองค์กรภาคประชาสังคม และกระทรวง พม. พร้อมบูรณาการความร่วมมือทุกภาคส่วน ด้วยนโยบายประชารัฐเพื่อสังคมในการส่งเสริมพัฒนาองค์กรภาคประชาสังคมให้เป็นหุ้นส่วนการพัฒนาประเทศต่อไป” นายณรงค์ กล่าวในตอนท้าย



ที่มา : http://www.thaigov.go.th/news/contents/details/6425