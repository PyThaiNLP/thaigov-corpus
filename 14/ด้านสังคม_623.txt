รัฐบาลไทย-ข่าวทำเนียบรัฐบาล-รมว.พม. เป็นประธานเปิดการสัมมนาผู้บริหารกระทรวงการพัฒนาสังคมและความมั่นคงของมนุษย์ ครั้งที่ 2/2560 เพื่อวางแนวทางการขับเคลื่อนงานในปี 2561







                                วันพฤหัสบดีที่ 7 กันยายน 2560                              





    200  













   รมว.พม. เป็นประธานเปิดการสัมมนาผู้บริหารกระทรวงการพัฒนาสังคมและความมั่นคงของมนุษย์ ครั้งที่ 2/2560 เพื่อวางแนวทางการขับเคลื่อนงานในปี 2561
 

   รมว.พม. เป็นประธานเปิดการสัมมนาผู้บริหารกระทรวงการพัฒนาสังคมและความมั่นคงของมนุษย์ ครั้งที่ 2/2560 เพื่อวางแนวทางการขับเคลื่อนงานในปี 2561 





          วันนี้ (7 ก.ย. 60) เวลา 08.30 น. ณ ห้องประชุม ชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในการสัมมนาผู้บริหารกระทรวงการพัฒนาสังคมและความมั่นคงของมนุษย์ ครั้งที่ 2/2560 ซึ่งมีผู้บริหารระดับสูงของกระทรวง พม. เข้าร่วมประชุม จำนวน 95 คน โดยได้รับเกียรติจากวิทยากรที่มีชื่อเสียงมาถ่ายทอดความรู้และประสบการณ์ให้แก่ผู้บริหารของกระทรวงในประเด็นที่น่าสนใจ อาทิ ความท้าทายในการแก้ไขปัญหาค้ามนุษย์ของไทย การเป็นผู้นำยุคดิจิทัลกับการพัฒนาสังคม การพัฒนาทรัพยากรมนุษย์ในยุค 4.0

          พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้จัดการสัมมนาผู้บริหารในครั้งนี้ เพื่อทบทวนผลการดำเนินงานตามนโยบายของกระทรวงที่ผ่านมา วิเคราะห์สถานการณ์โลกและสถานการณ์ทางสังคม เพื่อประกอบการพิจารณาจัดทำ (ร่าง) นโยบายกระทรวงการพัฒนาสังคมและความมั่นคงของมนุษย์ ประจำปี 2561 รวมถึงการขับเคลื่อนและจัดทำแผนปฏิบัติการประจำปี และกำหนดตัวชี้วัดที่ชัดเจน เพื่อให้นโยบายกระทรวงการพัฒนาสังคมและความมั่นคงของมนุษย์ ประจำปี 2561 ก่อให้เกิดประโยชน์สูงสุดแก่กลุ่มเป้าหมาย รวมทั้งวางแนวทางการขับเคลื่อนงานในปี 2561 ในประเด็นเร่งด่วนที่ต้องดำเนินการให้สำเร็จผลเป็นรูปธรรม อาทิ การพัฒนาที่อยู่อาศัย การป้องกันและแก้ไขปัญหาการค้ามนุษย์ การบูรณาการรองรับสังคมผู้สูงอายุ การพัฒนาคุณภาพชีวิตคนพิการ การพัฒนาคุณภาพชีวิตเด็กและเยาวชน การสร้างความเข้มแข็งของสตรีและครอบครัว การพัฒนาระบบสวัสดิการสังคม การยกระดับงานด้านต่างประเทศและอาเซียน และการส่งเสริมพลังประชารัฐ รวมทั้งขับเคลื่อนงานตามภารกิจของกระทรวงทั้งด้านการพัฒนาสังคม การสร้างความเป็นธรรมและความเสมอภาคในสังคม การพัฒนาคุณภาพชีวิตของกลุ่มเป้าหมายเด็ก เยาวชน สตรี คนพิการ ผู้สูงอายุ และผู้ด้อยโอกาส ตลอดจนการสร้างความมั่นคงของสถาบันครอบครัวและชุมชน เพื่อลดความเหลื่อมล้ำ และมุ่งสู่สังคมที่เป็นธรรม ตลอดจนสร้างโอกาสในการเข้าถึงบริการของภาครัฐ โดย “ไม่ทิ้งใครไว้ข้างหลัง” ซึ่งสอดคล้องกับยุทธศาสตร์ชาติระยะ 20 ปี

          พลตำรวจเอก อดุลย์ กล่าวต่อไปว่า ตนมอบหมายให้ส่วนราชการของกระทรวงการพัฒนาสังคมและความมั่นคงของมนุษย์ ขับเคลื่อนงานเชิงรุก โดยให้ความสำคัญกับการพัฒนาสังคมเชิงบูรณาการกับหน่วยงานภายใน และหน่วยงานภายนอกที่เกี่ยวข้อง ทั้งในระดับภูมิภาคและท้องถิ่น ตามแนวทาง “ประชารัฐ” โดยน้อมนำ “หลักปรัชญาเศรษฐกิจพอเพียง” มาเป็นแนวทางในการปฏิบัติงานให้บังเกิดผลอย่างเป็นรูปธรรมตามหลักธรรมาภิบาล เพื่อร่วมกันสร้างและวางรากฐานสังคมไทยให้เกิดความอยู่ดีมีสุข และตอบสนองวิสัยทัศน์ประเทศไทย “มั่นคง มั่งคั่ง ยั่งยืน” ต่อไป โดยในวันที่ 8 - 9 กันยายน 2560 จะเป็นการระดมและรับฟังความคิดเห็นต่อ (ร่าง) นโยบายกระทรวงการพัฒนาสังคมและความมั่นคงของมนุษย์ ประจำปี 2561 ก่อนประกาศให้ทุกหน่วยงานในสังกัด พม. ใช้เป็นกรอบแนวทางในการทำงานต่อไป



ที่มา : http://www.thaigov.go.th/news/contents/details/6495