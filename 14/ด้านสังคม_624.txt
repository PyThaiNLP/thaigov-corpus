รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.นครสวรรค์ และ อุบลราชธานี 







                                วันพฤหัสบดีที่ 7 กันยายน 2560                              





    149  













   รมว.พม. กำชับ จนท. เร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.นครสวรรค์ และ อุบลราชธานี 
 

   รมว.พม. กำชับ จนท. เร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.นครสวรรค์ และ อุบลราชธานี พร้อมเร่งเยียวยาจิตใจเด็กสาววัย 15 ปี ที่ถูกพ่อแท้ๆ ล่วงละเมิดทางเพศในบ้านพัก ที่ จ.สมุทรปราการ 





วันนี้ (7 ก.ย. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 708/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีหญิงรายหนึ่ง ป่วยเป็นโรคมะเร็ง และเนื้องอกในสมอง ต้องรับภาระดูแลลูกชายวัย 9 ขวบ ที่พิการทางสมอง ร่างกายผอมซูบ แขน-ขาลีบ ช่วยเหลือตัวเองไม่ได้ ด้านลูกชายคนโตวัย 15 ปี ต้องลาออกจากโรงเรียนตั้งแต่ชั้น ป.6 เพื่อออกมาทำงานหารายได้จุนเจือครอบครัว ช่วยผู้เป็นพ่ออีกทางหนึ่ง ครอบครัวมีฐานะยากจน ที่อำเภอแม่วงก์ จังหวัดนครสวรรค์ และกรณีหญิงวัย 35 ปี ป่วยเป็นโรคสมองฝ่อ ร่างกายพิการทางการเคลื่อนไหว กล้ามเนื้ออ่อนแรง สามีเสียชีวิต แต่สู้ชีวิต ทำงานขายของออนไลน์ เพื่อหารายได้จุนเจือครอบครัว เนื่องจากต้องรับภาระดูแลพ่อแก่ชราที่พิการนอนป่วยติดเตียง ช่วยเหลือตัวเองไม่ได้ และลูกชายวัย 7 เดือน ที่ป่วยเป็นโรคเท้าปุก หรือกระดูกขาคดงอผิดรูปตั้งแต่กำเนิด รายได้ไม่เพียงพอค่าใช้จ่าย ที่จังหวัดอุบลราชธานี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครสวรรค์ และ พมจ.อุบลราชธานี พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง ดูแลเรื่องการปรับปรุงสภาพที่อยู่อาศัยให้มีความมั่นคง แข็งแรง และ ถูกสุขลักษณะ นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาว และให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ พร้อมร่วมกันหารือแนวทางการช่วยเหลือในระยะยาวต่อไป
 
      พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 35 ปี พาลูกสาววัย 15 ปี เข้าแจ้งความ ต่อเจ้าหน้าที่ตำรวจ ว่าถูกผู้เป็นพ่อแท้ๆวัย 37 ปี ข่มขืนกระทำชำเราภายในบ้านพัก โดยอาศัยจังหวะช่วงที่ตนเองออกไปทำงาน ที่อำเภอเมือง จังหวัดสมุทรปราการ นั้น ตนได้กำชับให้พัฒนาสังคมและความมั่นคงของมนุษย์จังหวัดสมุทรปราการ (พมจ.สมุทรปราการ) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าวและให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงคนดังกล่าวอย่างใกล้ชิดโดยด่วน เพื่อให้เด็กสามารถกลับมาใช้ชีวิตได้ อย่างปกติสุขในสังคมต่อไป



ที่มา : http://www.thaigov.go.th/news/contents/details/6496