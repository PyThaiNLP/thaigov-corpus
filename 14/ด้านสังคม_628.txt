รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงชราวัย 95 ปี สภาพร่างกายไม่แข็งแรง อาศัยอยู่เพียงลำพัง มีเพียงเบี้ยยังชีพผู้สูงอายุเดือนละ 1,000 บาท ใช้ประทังชีวิต ที่ จ.ชลบุรี 







                                วันศุกร์ที่ 8 กันยายน 2560                              





    110  













   รมว.พม. กำชับ จนท. เร่งช่วยเหลือหญิงชราวัย 95 ปี สภาพร่างกายไม่แข็งแรง อาศัยอยู่เพียงลำพัง มีเพียงเบี้ยยังชีพผู้สูงอายุเดือนละ 1,000 บาท ใช้ประทังชีวิต ที่ จ.ชลบุรี 
 

   รมว.พม. กำชับ จนท. เร่งช่วยเหลือหญิงชราวัย 95 ปี สภาพร่างกายไม่แข็งแรง อาศัยอยู่เพียงลำพัง มีเพียงเบี้ยยังชีพผู้สูงอายุเดือนละ 1,000 บาท ใช้ประทังชีวิต ที่ จ.ชลบุรี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.ตาก 





วันนี้ (8 ก.ย. 60) เวลา 06.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 709/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ศปก. ชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
          พลตำรวจเอก อดุลย์ กล่าวว่า จากกรณีหญิงชราวัย 95 ปี สภาพร่างกายไม่แข็งแรง เดินไม่สะดวก ซึ่งอาศัยอยู่เพียงลำพังในเพิงพักสภาพเก่าทรุดโทรมใกล้ผุพัง มีเพียงเบี้ยยังชีพผู้สูงอายุเดือนละ 1,000 บาท ใช้ประทังชีวิต ที่อำเภอบ้านบึง จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของหญิงชราคนดังกล่าวอย่างใกล้ชิด และการปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ และมั่นคงเหมาะสมกับผู้สูงอายุ นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาวต่อไป
 
          พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 45 ปี รับภาระเพียงลำพังเลี้ยงดูลูกชายทั้ง 2 คน วัย 5 ขวบ และวัย 10 ขวบ สามีทอดทิ้งหนีไปมีครอบครัวใหม่ ต้องอาศัยเก็บของเก่าขายหารายได้จุนเจือครอบครัว บางวันหาได้น้อย เงินไม่พอซื้อข้าว ต้องอาศัยดื่มน้ำประทังความหิว ครอบครัวมีฐานะยากจน ที่อำเภอสามเงา จังหวัดตาก นั้น ตนได้กำชับให้พัฒนาสังคมและความมั่นคงของมนุษย์จังหวัดตาก (พมจ.ตาก) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กชายทั้ง 2 คนในระยะยาว รวมทั้งการช่วยเหลือแนะนำให้คำปรึกษาแก่หญิงดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาว พร้อมร่วมกันหารือแนวทางการช่วยเหลือในระยะยาวต่อไป



ที่มา : http://www.thaigov.go.th/news/contents/details/6531