รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงชราวัย 84 ปี ป่วยเป็นโรคเชื้อรากินกระดูก และพิการตาบอด ที่ จ.กาญจนบุรี และชื่นชมเด็กชายวัย 10 ขวบ สู้ชีวิต ที่ จ.เพชรบูรณ์







                                วันอังคารที่ 12 กันยายน 2560                              





    219  













   รมว.พม. กำชับ จนท. เร่งช่วยเหลือหญิงชราวัย 84 ปี ป่วยเป็นโรคเชื้อรากินกระดูก และพิการตาบอด ที่ จ.กาญจนบุรี และชื่นชมเด็กชายวัย 10 ขวบ สู้ชีวิต ที่ จ.เพชรบูรณ์
 

   รมว.พม. กำชับ จนท. เร่งช่วยเหลือหญิงชราวัย 84 ปี ป่วยเป็นโรคเชื้อรากินกระดูก และพิการตาบอด ที่ จ.กาญจนบุรี และชื่นชมเด็กชายวัย 10 ขวบ สู้ชีวิต รับจ้างทำงานช่วยเหลือครอบครัว และแม่ที่พิการตาบอดทั้ง 2 ข้าง ที่ จ.เพชรบูรณ์ 





          วันนี้ (12 ก.ย. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 711/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ

          พลตำรวจเอก อดุลย์ กล่าวว่า จากกรณีหญิงชราวัย 84 ปี ที่ป่วยเป็นโรคเชื้อรากินกระดูก พิการตาบอด และมีร่างกายผอมซูบ ไม่สามารถช่วยเหลือตัวเองได้ อาศัยเพียงลำพังในบ้านสภาพเก่าทรุดโทรม อาศัยเพื่อนบ้านแวะเวียนมาดูแลเป็นครั้งคราว ซึ่งหญิงชราดังกล่าวไม่มีบัตรประชาชน จึงไม่ได้รับสิทธิการรักษาพยาบาล และเบี้ยยังชีพผู้สูงอายุ ที่อำเภอเลาขวัญ จังหวัดกาญจนบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดกาญจนบุรี (พมจ.กาญจนบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของหญิงชราดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุ และคนพิการของกระทรวง พม.พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของหญิงชราดังกล่าวอย่างใกล้ชิด อีกทั้ง ประสานเจ้าหน้าที่ในพื้นที่สังกัดกระทรวง พม. ให้เข้ามาดูแลผู้ป่วยเป็นระยะ รวมทั้ง ดูแลเรื่องการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ เหมาะสำหรับผู้สูงอายุ และให้การช่วยเหลือในเรื่องสวัสดิการสังคมตามความเหมาะสม และร่วมกันหาแนวทางการช่วยเหลือในระยะยาวต่อไป

          พลตำรวจเอก อดุลย์ กล่าวเพิ่มเติมว่า สำหรับกรณีเด็กชายวัย 10 ขวบ นักเรียนชั้น ป.5 โรงเรียนแห่งหนึ่ง ครอบครัวมีฐานะยากจน แต่สู้ชีวิต รับจ้างไปซื้อของ และนำขนมไปขายที่โรงเรียน เพื่อหารายได้จุนเจือครอบครัว และดูแลแม่วัย 33 ปี ที่พิการตาบอดทั้ง 2 ข้าง ซึ่งอาศัยอยู่กันเพียงลำพังในบ้านสภาพเก่าทรุดโทรมใกล้ผุพัง มีเพียงเบี้ยคนพิการใช้ประทังชีวิต ที่อำเภอหนองไผ่ จังหวัดเพชรบูรณ์ นั้น ตนขอชื่นชมเด็กชายคนดังกล่าว ที่มีความขยันหมั่นเพียร กตัญญู มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดเพชรบูรณ์ (พมจ.เพชรบูรณ์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการการศึกษาของเด็กชายดังกล่าวในระยะยาว พร้อมประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้เป็นแม่อย่างใกล้ชิด นอกจากนี้ ได้ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาวต่อไป



ที่มา : http://www.thaigov.go.th/news/contents/details/6612