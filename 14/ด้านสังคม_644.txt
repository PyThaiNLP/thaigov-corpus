รัฐบาลไทย-ข่าวทำเนียบรัฐบาล-สธ. เผยปี 2560 พัฒนา รพ.สต. ผ่านมาตรฐาน 5 ดาวได้ 1,668 แห่ง ตั้งเป้าครบ 9,826 แห่ง ภายใน 5 ปี 







                                วันอังคารที่ 12 กันยายน 2560                              





    349  













   สธ. เผยปี 2560 พัฒนา รพ.สต. ผ่านมาตรฐาน 5 ดาวได้ 1,668 แห่ง ตั้งเป้าครบ 9,826 แห่ง ภายใน 5 ปี 
 

    กระทรวงสาธารณสุข พัฒนา รพ.สต. 5 ดาว ได้ 1,668 แห่งในปี 2560 ตั้งเป้าพัฒนาให้ครบ ทั้ง 9,826 แห่งภายใน 5 ปี ให้มีดี 5 ด้าน คือบริหารดี ประสานงานดี บุคลากรดี บริการดี และประชาชนสุขภาพดี
 





    กระทรวงสาธารณสุข พัฒนา รพ.สต. 5 ดาว ได้ 1,668 แห่งในปี 2560 ตั้งเป้าพัฒนาให้ครบ ทั้ง 9,826 แห่งภายใน 5 ปี ให้มีดี 5 ด้าน คือบริหารดี ประสานงานดี บุคลากรดี บริการดี และประชาชนสุขภาพดี
          วันนี้ (12 กันยายน 2560) ที่ โรงแรมเซ็นทรา ศูนย์ราชการฯ กทม. นายแพทย์โสภณ เมฆธน ปลัดกระทรวงสาธารณสุข เปิดการประชุมสรุปผลการดำเนินงานการพัฒนาคุณภาพโรงพยาบาลส่งเสริมสุขภาพตำบล ประจำปี 2560 พร้อมมอบรางวัล รพ.สต.ต้นแบบ ระดับเขตสุขภาพ และรางวัลการประกวดคลิปวิดีโอในหัวข้อ“คลินิกหมอครอบครัวหมอประจำตัวของประชาชน” โดยมีผู้เข้าร่วมประชุมกว่า 2,000 คน ประกอบด้วย ผู้บริหาร ทีมประเมิน เจ้าหน้าที่ รพ.สต. และคลินิกหมอครอบครัว จากทั่วประเทศ

          นายแพทย์โสภณ กล่าวว่า กระทรวงสาธารณสุข ได้พัฒนาสถานีอนามัยซึ่งเป็นหน่วยบริการระดับปฐมภูมิอยู่ใกล้ชิดประชาชนจำนวน 9,826 แห่งทั่วประเทศ ให้เป็นโรงพยาบาลส่งเสริมสุขภาพตำบล (รพ.สต.) เน้นพัฒนาคุณภาพระบบบริการสุขภาพและกระบวนการบริการ ตั้งเป้าให้ รพ.สต.ผ่านเกณฑ์คุณภาพ รพ.สต.ติดดาวทุกแห่งภายใน 5 ปี  ซึ่งหน่วยบริการปฐมภูมิจะเป็นกลไกสำคัญที่จะช่วยให้ประเทศไทยบรรลุเป้าหมายประชาชนสุขภาพดี เนื่องจากเน้นการส่งเสริมป้องกันมากกว่ารักษา ช่วยให้เกิดสังคมสุขภาพดีอย่างยั่งยืน โดย รพ.สต.ที่ผ่านมาตรฐาน รพ.สต. ติดดาว  5 ดาว ต้องประกอบด้วย 5 ดี คือ 1.บริหารดี เป็นการนำองค์กรและการจัดการดี ประกอบด้วย ภาวะผู้นำ การนำธรรมาภิบาล มีแผนกลยุทธ์ด้านสุขภาพ มีระบบรายงานกระบวนการที่สำคัญ 2.ประสานงานดี ภาคีมีส่วนร่วม ให้ความสำคัญกับประชากรกลุ่มเป้าหมาย ชุมชน และผู้มีส่วนได้ส่วนเสีย ทำให้ได้มาถึงปัญหาของชุมชน ประชาชนกลุ่มเป้าหมาย ฐานข้อมูลการบริการ ความร่วมมือ ความพึงพอใจ 3.บุคลากรดี มีการจัดอัตรากำลังด้านสุขภาพ  สร้างความผาสุก ความพึงพอใจ มีระบบพัฒนาการเรียนรู้ มีการเสริมพลังประชาชนและครอบครัวในการดูแลตนเอง4.บริการดี มีการจัดบริการครอบคลุมประเภทและประชาชนทุกกลุ่มวัย จัดบริการตามปัญหาชุมชน ในและนอกสถานบริการ และ 5.ประชาชนสุขภาพดี เป็นการประเมินผลลัพธ์การทำงาน ทั้งในบทบาทของบุคคลและครอบครัวในการดูแลตนเอง  ด้วยพฤติกรรม 5 อ. 2 ส. และผลลัพธ์ตามตัวชี้วัด รวมทั้งการมีนวตกรรม งานวิจัย การจัดการองค์ความรู้
 

          นายแพทย์โสภณ กล่าวต่อว่า ในปีงบประมาณ 2560 ได้เริ่มดำเนินการเป็นปีแรก ตั้งเป้าให้มีรพ.สต. ที่ผ่านเกณฑ์การพัฒนาคุณภาพ รพ.สต.ติดดาว ร้อยละ 10 ผลการดำเนินงาน พบว่า รพ.สต.มีการประเมินตนเอง จำนวน 9,826 แห่ง  ผ่านเกณฑ์การพัฒนาคุณภาพ รพ.สต.ติดดาว ระดับ 5 ดาว จำนวน 1,685 แห่ง คิดเป็นร้อยละ 17   สูงกว่าเป้าหมายที่ตั้งเป้า นับเป็นเรื่องที่น่าชื่นชมเป็นอย่างยิ่ง ดังนั้น เพื่อเป็นการยกย่องเชิดชูเกียรติและสร้างขวัญกำลังใจให้กับผู้ปฏิบัติงาน รพ.สต. และคลินิกหมอครอบครัว นำไปสู่การพัฒนาระบบบริการปฐมภูมิให้เป็นไปอย่างมีประสิทธิภาพ กระทรวงสาธารณสุขได้มอบรางวัลการพัฒนาคุณภาพ รพ.สต.ติดดาวมอบให้กับ รพ.สต.ต้นแบบ ระดับเขตสุขภาพจำนวน 12 แห่ง  และสำนักงานสาธารณสุขจังหวัด 12 จังหวัดที่ รพ.สต. ในสังกัด และรางวัลการประกวดคลิปวิดีโอในหัวข้อ “คลินิกหมอครอบครัวหมอประจำตัวของประชาชน” ชนะเลิศระดับประเทศ รางวัลดีเด่นประเภทต่างๆ และรางวัลคลิปวีดีโอยอดเยี่ยม ระดับเขตสุขภาพ รวม 22 รางวัล
 
 



ที่มา : http://www.thaigov.go.th/news/contents/details/6620