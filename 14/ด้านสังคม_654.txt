รัฐบาลไทย-ข่าวทำเนียบรัฐบาล-รองปลัด พม. กำชับ จนท. เร่งเยียวยาสภาพจิตใจเด็กหญิง 2 คน ที่ถูกชายวัย 55 ปี ล่วงละเมิดทางเพศ ที่ จ.นครนายก







                                วันศุกร์ที่ 15 กันยายน 2560                              





    113  













   รองปลัด พม. กำชับ จนท. เร่งเยียวยาสภาพจิตใจเด็กหญิง 2 คน ที่ถูกชายวัย 55 ปี ล่วงละเมิดทางเพศ ที่ จ.นครนายก
 

   รองปลัด พม. กำชับ จนท. เร่งเยียวยาสภาพจิตใจเด็กหญิง 2 คน ที่ถูกชายวัย 55 ปี ล่วงละเมิดทางเพศ ที่ จ.นครนายก พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.อุบลราชธานี และ จ.สงขลา 





วันนี้ (13 ก.ย. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า ว่าที่ร้อยตรี ศรัณย์ สมานพันธ์ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 712/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     ว่าที่ร้อยตรี ศรัณย์ กล่าวว่า จากกรณีชายชราวัย 75 ปี ได้พาหลานสาว 2 คน วัย 8 ขวบ และ 11 ขวบ เข้าแจ้งความต่อเจ้าหน้าที่ตำรวจ ว่าถูกชายวัย 55 ปี ซึ่งอยู่ในละแวกบ้านใกล้เคียงกัน กระทำอนาจารและล่วงละเมิดทางเพศ ที่อำเภอเมือง จังหวัดนครนายก นั้น ตนได้กำชับให้พัฒนาสังคมและความมั่นคงของมนุษย์จังหวัดนครนายก (พมจ.นครนายก) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาสภาพจิตใจของเด็กหญิงทั้ง 2 คนอย่างใกล้ชิด เพื่อให้เด็กทั้งคู่สามารถกลับไปใช้ชีวิตในสังคมต่อไปได้อย่างปกติสุข อีกทั้ง ร่วมกันกำหนดแนวทางการช่วยเหลือตามภารกิจด้านเด็กของกระทรวง พม. ในระยะยาวต่อไป
 
     ว่าที่ร้อยตรี ศรัณย์ กล่าวเพิ่มเติมว่า สำหรับกรณีหญิงชราวัย 84 ปี สายตามีความพร่ามัว และมีอาการหูตึง อาศัยเพียงลำพังในเพิงสังกะสีสภาพเก่าทรุดโทรมใกล้ผุพัง มีเพียงเบี้ยยังชีพผู้สูงอายุเดือนละ 1,000 บาท ใช้ประทังชีวิต ที่อำเภอเมือง จังหวัดอุบลราชธานี และครอบครัวของหญิงวัย 46 ปี ขาซ้ายพิการจากการประสบอุบัติเหตุ ทำให้เดินไม่สะดวก ที่มีลูกชาย 2 คน วัย 19 ปี และ 16 ปี และลูกสาววัย 3 ขวบ โดยมีเพียงลูกชายคนโต วัย 19 ปี ที่ต้องทำงานหารายได้จุนเจือครอบครัวเพียงคนเดียว ซึ่งทั้ง 4 ชีวิต อาศัยในบ้านสภาพเก่าทรุดโทรมใกล้ผุพัง ไม่มีไฟฟ้าใช้ ที่อำเภอหาดใหญ่ จังหวัดสงขลา นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.อุบลราชธานี และ พมจ.สงขลา พร้อมหน่วยงานที่เกี่ยวข้องในพื้นที่สังกัดกระทรวง พม. เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยอย่างต่อเนื่อง อีกทั้ง ประสานหน่วยงานในพื้นที่ช่วยเหลือดูแลเรื่องการศึกษาของเด็กชายทั้ง 2 คน รวมทั้งการปรับปรุงสภาพที่อยู่อาศัยให้อยู่ในสภาพ ที่เหมาะสม ถูกสุขลักษณะ มั่นคง และปลอดภัย เหมาะสมแก่ผู้สูงอายุ นอกจากนี้ ให้ความช่วยเหลือในการให้คำแนะนำปรึกษาแก่ครอบครัวในเรื่องสวัสดิการทางสังคม เพื่อขอรับสิทธิตามกฎหมายตามความเหมาะสม พร้อมร่วมกันหารือแนวทางการช่วยเหลือในระยะยาวต่อไป



ที่มา : http://www.thaigov.go.th/news/contents/details/6706