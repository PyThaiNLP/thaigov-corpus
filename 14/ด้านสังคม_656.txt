รัฐบาลไทย-ข่าวทำเนียบรัฐบาล-พม. จับมือภาคีเครือข่ายลงนามบันทึกความร่วมมือ การจัดบริการสุนัขนำทางสำหรับคนตาบอด  ครั้งแรกในประเทศไทย







                                วันศุกร์ที่ 15 กันยายน 2560                              





    484  













   พม. จับมือภาคีเครือข่ายลงนามบันทึกความร่วมมือ การจัดบริการสุนัขนำทางสำหรับคนตาบอด  ครั้งแรกในประเทศไทย
 

   พม. จับมือภาคีเครือข่ายลงนามบันทึกความร่วมมือ การจัดบริการสุนัขนำทางสำหรับคนตาบอด 
ครั้งแรกในประเทศไทย ร่วมส่งเสริมให้คนพิการสามารถเข้าถึงสิทธิในสังคมอย่างเท่าเทียม
 และสามารถดำรงชีวิตอิสระในสังคม
 





วันนี้ (15 ก.ย. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์  แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีลงนามบันทึกความร่วมมือ (MOU) การจัดบริการสุนัขนำทางสำหรับคนตาบอดในประเทศไทย ระหว่าง กระทรวงการพัฒนาสังคมและความมั่นคงของมนุษย์ (พม.) ร่วมกับ กองทัพบก บริษัทเครือเจริญโภคภัณฑ์ จำกัด และสมาคมคนตาบอดแห่งประเทศไทย โดยมีผู้แทนจากหน่วยงานที่เกี่ยวข้องเข้าร่วมในพิธี จำนวนทั้งสิ้น 50 คน ณ ห้องประชุมชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
       พลตำรวจเอก อดุลย์ กล่าวว่า รัฐบาลมีนโยบายสำคัญในการพัฒนาคุณภาพชีวิตของประชาชน โดย “ไม่ทิ้งใครไว้ข้างหลัง” และมอบหมายให้กระทรวงการพัฒนาสังคมฯ ดำเนินการส่งเสริมและพัฒนาคุณภาพชีวิตคนพิการ เพื่อให้เข้าถึงสิทธิและสวัสดิการอย่างเท่าเทียมกันในสังคม อาทิ การจัดสวัสดิการเบี้ยความพิการ การจัดสิ่งอำนวยความสะดวกให้สามารถดำรงชีวิตอิสระ รวมถึงส่งเสริมอาชีพและการมีงานทำเพื่อการพึ่งพาตนเองได้ กระทรวงการพัฒนาสังคมฯ จึงมีนโยบายจัดบริการสุนัขนำทางสำหรับคนตาบอดในประเทศไทยเพื่อเป็นอีกทางเลือกหนึ่งในการเดินทางของคนตาบอด และสอดคล้องกับพระราชบัญญัติส่งเสริมและพัฒนาคุณภาพชีวิตคนพิการ พ.ศ.2550 และแก้ไขเพิ่มเติม (ฉบับที่ 2) พ.ศ.2556 ซึ่งระบุว่า คนพิการมีสิทธิเข้าถึงและใช้ประโยชน์ได้จากสิ่งอำนวยความสะดวกอันเป็นสาธารณะ ตลอดจนสวัสดิการและความช่วยเหลืออื่นจากรัฐ โดยมีสิทธิที่จะนำสัตว์นำทาง เครื่องมือหรืออุปกรณ์นำทาง หรือเครื่องช่วยความพิการใดๆ ติดตัวไปในยานพาหนะหรือสถานที่ต่างๆ โดยได้รับการยกเว้น
          พลตำรวจเอก อดุลย์ กล่าวต่อไปว่า การจัดบริการสุนัขนำทางสำหรับคนตาบอดในประเทศไทย นับเป็นความริเริ่มครั้งแรก ซึ่งวันนี้ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ร่วมกับภาคีเครือข่ายประชารัฐด้านสังคม ได้แก่ กองทัพบก โดยกรมการสัตว์ทหารบก สมาคมคนตาบอดแห่งประเทศไทย และบริษัทเครือเจริญโภคภัณฑ์ จำกัด ได้จัดพิธีลงนามบันทึกความร่วมมือ (MOU) การจัดบริการสุนัขนำทางสำหรับคนตาบอดในประเทศไทย โดยมีวัตถุประสงค์ เพื่อเป็นการขับเคลื่อนการดำเนินงานด้านการจัดสวัสดิการให้แก่คนพิการทางการเห็นในประเทศ ให้สามารถออกสู่สังคมภายนอกและใช้ชีวิตประจำวันได้อย่างเป็นปกติ ทั้งนี้ ในแต่ละหน่วยงานมีหน้าที่ ดังนี้ 1) กองทัพบกได้มอบหมายกรมการสัตว์ทหารบก สนับสนุนด้านกำลังพลชุดครูต้นแบบที่ผ่านการฝึกอบรมจากผู้เชี่ยวชาญจากต่างประเทศ โดยชุดครูฝึกต้นแบบจะต้องสามารถถ่ายทอดให้กับบุคลากรชุดต่อไปอย่างมีประสิทธิภาพ การสนับสนุนกำลังพลในการเลี้ยงดูสุนัขของโครงการในระยะแรก และการจัดทำแนวทางการฝึกสุนัขนำทางสำหรับคนตาบอด รวมทั้งสนับสนุนอาคาร และสถานที่ สำหรับการฝึกและการเลี้ยงสุนัขในระยะแรก 2) บริษัท เครือเจริญ
โภคภัณฑ์ จำกัด สนับสนุนการจัดเตรียมและอาหารสุนัขตามปริมาณที่เหมาะสม และ 3) สมาคมคนตาบอดแห่งประเทศไทย สนับสนุนและคัดเลือกคนพิการทางการเห็น เข้ารับการฝึกตามหลักสูตรการจัดบริการสุนัขนำทางสำหรับคนตาบอดในประเทศไทย
        พลตำรวจเอก อดุลย์ กล่าวเพิ่มเติมว่า สำหรับการลงนามบันทึกความร่วมมือในวันนี้ ได้แบ่งเป็น 2 ชุด โดยชุดแรก เป็นการลงนามร่วมกันระหว่างกระทรวง พม. กับกองทัพบก สำหรับชุดที่ 2 เป็นการลงนามร่วมกันระหว่างกระทรวง พม. และบริษัท เครือเจริญโภคภัณฑ์ จำกัด และสมาคมคนตาบอดแห่งประเทศไทย ทั้งนี้ ได้มอบหมายให้ พก. ดำเนินการประสานความร่วมมือกับองค์กรทั้งในและต่างประเทศ ในการสนับสนุนการนำเข้าครูฝึกและสุนัขจากต่างประเทศ พร้อมอุปกรณ์ต่างๆ ที่เกี่ยวข้องจำเป็น การประสานขอรับการสนับสนุนจากหน่วยงานภาครัฐและภาคเอกชน พร้อมทั้งสนับสนุนด้านบุคลากรและสถานที่ เพื่อเตรียมการจัดตั้งเป็นสถาบันการจัดบริการสุนัขนำทางสำหรับคนตาบอดในประเทศไทยต่อไป
        “การลงนามความร่วมมือครั้งนี้ ถือเป็นการริเริ่มครั้งแรกของประเทศไทยในการขับเคลื่อนการจัดบริการสุนัขนำทางสำหรับคนตาบอด นับเป็นการแสดงถึงพลังของความร่วมมือจากหลายภาคส่วนในรูปแบบประชารัฐ ในการส่งเสริมให้คนพิการสามารถเข้าถึงสิทธิและอยู่ในสังคมอย่างเท่าเทียม ทั้งนี้ ตนหวังเป็นอย่างยิ่งว่าความร่วมมือในครั้งนี้ จะได้รับการสนับสนุนจากทุกภาคส่วนในการขับเคลื่อนการดำเนินงานอย่างมีประสิทธิภาพ และทำให้คนพิการได้รับการพัฒนาคุณภาพชีวิต สามารถดำรงชีวิตอย่างมีศักดิ์ศรี ภายใต้แนวคิด “การเปลี่ยนคนพิการ จากภาระให้เป็นพลังของสังคมต่อไป” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/6708