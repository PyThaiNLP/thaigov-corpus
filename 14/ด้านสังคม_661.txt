รัฐบาลไทย-ข่าวทำเนียบรัฐบาล-รพ.สมุทรปราการเปิดตึก ผู้ป่วยใน 9 ชั้น ลดความแออัดผู้มารับบริการ 







                                วันอาทิตย์ที่ 17 กันยายน 2560                              





    195  













   รพ.สมุทรปราการเปิดตึก ผู้ป่วยใน 9 ชั้น ลดความแออัดผู้มารับบริการ 
 

   กระทรวงสาธารณสุข ลดความแออัดผู้มารับบริการในโรงพยาบาลขนาดใหญ่ เร่งพัฒนาระบบบริการ เพิ่มประสิทธิภาพรองรับการเปลี่ยนแปลงด้านเศรษฐกิจ และจังหวัดสมุทรปราการนครแห่งอนาคต 





          กระทรวงสาธารณสุข ลดความแออัดผู้มารับบริการในโรงพยาบาลขนาดใหญ่ เร่งพัฒนาระบบบริการ เพิ่มประสิทธิภาพรองรับการเปลี่ยนแปลงด้านเศรษฐกิจ และจังหวัดสมุทรปราการนครแห่งอนาคต

          วันนี้ (17 กันยายน 2560 ) นายแพทย์โสภณ เมฆธน ปลัดกระทรวงสาธารณสุข ให้สัมภาษณ์ภายหลังเป็นประธานเปิดอาคารผู้ป่วยใน 9 ชั้น และทอดผ้าป่าสามัคคี โรงพยาบาลสมุทรปราการ ว่า  โรงพยาบาลสมุทรปราการเป็นโรงพยาบาลศูนย์ขนาด 530 เตียง ผู้มารับบริการเพิ่มขึ้นจำนวนมาก มีผู้มารับบริการที่แผนกผู้ป่วยนอก เฉลี่ยวันละ2,405 คน อัตราการครองเตียงมากถึงร้อยละ 124 มีเจ้าหน้าที่ให้บริการทั้งหมด จำนวน 1,441 คน จึงนับเป็นภาระงานที่หนักสำหรับเจ้าหน้าที่ของโรงพยาบาลสมุทรปราการที่ต้องให้บริการรักษาพยาบาลประชาชนที่มารับบริการจำนวนมาก จึงต้องเร่งเพิ่มศักยภาพของโรงพยาบาลเพื่อเตรียมรองรับ จังหวัดสมุทรปราการนครแห่งอนาคต (City of Great Potential) ซึ่งจะเป็นเมืองอุตสาหกรรมที่เป็นฐานการผลิตของประเทศ เป็นจังหวัดที่มีการเจริญเติบโตและมีประชาชนอาศัยอยู่อย่างหนาแน่น จึงได้เพิ่มการก่อสร้างอาคารผู้ป่วยใน9 ชั้น ซึ่งได้รับงบประมาณจากกระทรวงสาธารณสุข จำนวน 343,888,000 บาท สามารถให้บริการประชาชนได้เพิ่มมากขึ้น จะช่วยลดความแออัดที่แผนกผู้ป่วยนอก และลดภาระผู้ป่วยใน ที่ล้นเตียงลงได้

          ทั้งนี้ อาคารผู้ป่วยใน 9 ชั้น ประกอบไปด้วย ชั้นล่างห้องงานระบบงานวิศวกรรมและจอดรถยนต์ 31 คัน ชั้นที่ 1ห้องงานชันสูตร ห้องตรวจผู้ป่วยนอกอายุรกรรม ห้องจ่ายยาและห้องเก็บเงิน  ชั้นที่ 2 ห้องตรวจผู้ป่วยนอกกุมารเวชกรรม  หูคอจมูก คลินิกอ่อนหวาน แผนกแพทย์แผนไทย และห้องตรวจหัวใจ(Echocardiogram) ชั้นที่ 3 กลุ่มงานพยาธิวิทยา งานวางแผนครอบครัว  ห้องตรวจผู้ป่วย  ห้องให้คำปรึกษาชั้นที่ 4-6 หอผู้ป่วยสามัญ ชั้นละ 60  เตียง รวม 180  เตียง ชั้นที่ 7หอผู้ป่วยพิเศษ 24 ห้อง ชั้นที่ 8  ห้องส่งเสริมสุขภาพและห้องสำนักงาน ชั้นที่ 9  ห้องประชุมขนาด 360 คน 
 
********************************** 17 กันยายน 2560



ที่มา : http://www.thaigov.go.th/news/contents/details/6731