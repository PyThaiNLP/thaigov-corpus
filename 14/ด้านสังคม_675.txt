รัฐบาลไทย-ข่าวทำเนียบรัฐบาล-รมว.พม. ชื่นชมเด็กชายวัย 11 ขวบ สู้ชีวิต ออกตระเวนเก็บขวดขาย เพื่อหารายได้จุนเจือครอบครัว และดูแลพ่อที่ป่วยเป็นโรคเก๊าท์ ไม่สามารถทำงานได้ ที่ จ.นครราชสีมา







                                วันพฤหัสบดีที่ 21 กันยายน 2560                              





    61  













   รมว.พม. ชื่นชมเด็กชายวัย 11 ขวบ สู้ชีวิต ออกตระเวนเก็บขวดขาย เพื่อหารายได้จุนเจือครอบครัว และดูแลพ่อที่ป่วยเป็นโรคเก๊าท์ ไม่สามารถทำงานได้ ที่ จ.นครราชสีมา
 

   รมว.พม. ชื่นชมเด็กชายวัย 11 ขวบ สู้ชีวิต ออกตระเวนเก็บขวดขาย เพื่อหารายได้จุนเจือครอบครัว และดูแลพ่อที่ป่วยเป็นโรคเก๊าท์ ไม่สามารถทำงานได้ ที่ จ.นครราชสีมา พร้อมช่วยเหลือผู้ด้อยโอกาสและประสบปัญหาทางสังคม ที่ จ.ชุมพร 





วันนี้ (21 ก.ย. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 718/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
      พลตำรวจเอก อดุลย์ กล่าวว่า จากกรณีเด็กชายวัย 11 ขวบ นักเรียนชั้น ป.4 โรงเรียนแห่งหนึ่ง เป็นเด็กเรียนดีครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและในวันหยุด ออกตระเวนเก็บขวดขาย เพื่อหารายได้จุนเจือครอบครัว และดูแลพ่อที่ป่วยเป็นโรคเก๊าท์ ไม่สามารถทำงานได้ ที่อำเภอปากช่อง จังหวัดนครราชสีมา นั้น ตนขอชื่นชมในความขยันหมั่นเพียร มีมุมานะอดทน กตัญญู มีความตั้งใจช่วยเหลือครอบครัว ถึงแม้มีอุปสรรคในการดำเนินชีวิต แต่ไม่ย่อท้อ น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ของกระทรวง พม. พร้อมมอบสิ่งของเครื่องใช้ที่จำเป็นและอุปกรณ์การศึกษา อีกทั้ง ประสานหน่วยงานที่เกี่ยวข้อง ในพื้นที่ช่วยเหลือดูแลในเรื่องการศึกษาของเด็กชายอย่างต่อเนื่องในระยะยาว พร้อมช่วยเหลือดูแลในเรื่องการรักษา พยาบาลอาการป่วยของผู้เป็นพ่ออย่างใกล้ชิด และให้คำปรึกษาแนะนำในเรื่องสวัสดิการสังคม เพื่อขอรับสิทธิ ตามกฎหมายตามความเหมาะสม เพื่อคุณภาพชีวิตที่ดี รวมถึงการส่งเสริมการประกอบอาชีพ เพื่อสร้างรายได้ ที่เพียงพอและมั่นคงสำหรับครอบครัวในระยะยาว และประสานหน่วยงานที่เกี่ยวข้องในพื้นที่ร่วมกันกำหนดแนวทาง การช่วยเหลือในระยะยาวต่อไป
 
      พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 49 ปี มีอาการป่วยพิการทางสมอง และเป็นโรค อัมพฤกษ์ ร่างกายซีกซ้ายไม่สามารถขยับได้ อาศัยอยู่เพียงลำพังในบ้านสภาพเก่าทรุดโทรม ด้านสามีและลูก 2 คน ทอดทิ้งหนีหายไปไม่เคยกลับมาเหลียวแล ที่อำเภอท่าแซะ จังหวัดชุมพร นั้น ได้กำชับให้พัฒนาสังคมและความมั่นคงของมนุษย์จังหวัดชุมพร (พมจ.ชุมพร) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยอย่างใกล้ชิด พร้อมดูแลเรื่องการปรับปรุงสภาพที่อยู่อาศัยให้มีความเหมาะสม มั่นคงแข็งแรง และถูกสุขลักษณะ รวมทั้ง ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดี รวมถึงการประสานหน่วยงาน ที่เกี่ยวข้องในพื้นที่ร่วมกันกำหนดแนวทางการช่วยเหลือในระยะยาวต่อไป



ที่มา : http://www.thaigov.go.th/news/contents/details/6851