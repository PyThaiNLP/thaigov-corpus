รัฐบาลไทย-ข่าวทำเนียบรัฐบาล-พม. จัดงาน “มหกรรมประมูลทรัพย์หลุดจำนำ สธค. โรงรับจำนำของรัฐเคียงคู่สังคมไทย” พร้อมพัฒนาการบริการที่เป็นเลิศ ด้วยระบบเทคโนโลยีสารสนเทศที่ทันสมัย 







                                วันจันทร์ที่ 25 กันยายน 2560                              





    77  













   พม. จัดงาน “มหกรรมประมูลทรัพย์หลุดจำนำ สธค. โรงรับจำนำของรัฐเคียงคู่สังคมไทย” พร้อมพัฒนาการบริการที่เป็นเลิศ ด้วยระบบเทคโนโลยีสารสนเทศที่ทันสมัย 
 

   พม. จัดงาน “มหกรรมประมูลทรัพย์หลุดจำนำ สธค. โรงรับจำนำของรัฐเคียงคู่สังคมไทย” พร้อมพัฒนาการบริการที่เป็นเลิศ ด้วยระบบเทคโนโลยีสารสนเทศที่ทันสมัย เพื่อความพึงพอใจสูงสุดของลูกค้าผู้ใช้บริการ 





วันที่ 23 ก.ย. 60 เวลา 11.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดงาน “มหกรรมประมูลทรัพย์หลุดจำนำ สธค. โรงรับจำนำของรัฐเคียงคู่สังคมไทย” เพื่อรองรับความต้องการของกลุ่มลูกค้าผู้ใช้บริการ สธค. ได้มีโอกาสเข้าร่วมการประมูลทรัพย์หลุดจำนำที่มีคุณภาพดีและมีความหลากหลายในราคาที่คุ้มค่า ณ ลานกิจกรรม ชั้น 3 ศูนย์การค้าแฟชั่นไอส์แลนด์ เขตคันนายาว กรุงเทพฯ

          นายไมตรี กล่าวว่า สำนักงานธนานุเคราะห์ (สธค.) สังกัดกรมพัฒนาสังคมและสวัสดิการ (พส.ป กระทรวงการพัฒนาสังคมและความมั่นคงของมนุษย์ (พม.) เป็นโรงรับจำนำของรัฐที่ดำเนินการมามากกว่า 62 ปี และเป็นส่วนหนึ่งในการช่วยเหลือสังคมไทย ซึ่งเป็นสถาบันการเงินทางเลือกหนึ่งที่ทำให้ประชาชนได้มีโอกาสเข้าถึงบริการทางการเงินของภาครัฐ โดยมีการคิดอัตราดอกเบี้ยที่ต่ำ  ซึ่งช่วยลดความเหลื่อมล้ำที่เกิดจากปัญหาการกู้เงินนอกระบบ ส่งผลให้ประชาชนสามารถพึ่งพาตนเองได้และนำมาสู่การสร้างความมั่นคงในการดำรงชีวิต  นับว่าเป็นการช่วยเหลือประชาชนอย่างแท้จริง ทั้งนี้  สธค. พร้อมพัฒนาบริการด้วยความเป็นเลิศทั้งทางด้านการขยายสาขาให้กระจายครอบคลุมทั่วประเทศ เพื่อตอบสนองความต้องการของประชาชนผู้ใช้บริการและการเข้าถึงบริการของ สธค. ให้ได้มากที่สุด ซึ่งปัจจุบัน สธค. มีสาขาทั้งสิ้น 36 สาขา และมีแผนเปิดสาขาเพิ่มขึ้นอีก 3 สาขา ที่จังหวัดสุราษฎร์ธานี อุดรธานี และพิษณุโลก

          นายไมตรี กล่าวต่อไปว่า เพื่อการพัฒนาบริการด้วยความเป็นเลิศ สธค. ได้นำระบบเทคโนโลยีสารสนเทศมาพัฒนาระบบงานบริการและบริหารจัดการองค์กรอย่างต่อเนื่อง อาทิ ระบบ Pawn Alert ซึ่งเป็นระบบแจ้งเตือนทรัพย์จะหลุดจำนำ     ในรูปแบบ Mobile Application  การสแกนนิ้ว  การสแกนบัตร  บัตรคิวกับกระบวนการรับจำนำ ระบบ E-Catalog กับระบบ     การจำหน่ายทรัพย์หลุดและการสื่อสารผ่าน Social Media ส่งผลให้ สธค. ได้รับรางวัลพัฒนาองค์กรดีเด่น ด้านการบริหารจัดการสารสนเทศ ประจำปี 2556 และ 2560 ซึ่งนับเป็นความสำเร็จของความมุ่งมั่นในการพัฒนาเทคโนโลยีและนวัตกรรมเพื่อเพิ่มประสิทธิภาพ การปฏิบัติงานและการบริการประชาชนให้ผู้ใช้บริการให้ได้รับความสะดวกรวดเร็ว

          นายไมตรี กล่าวเพิ่มเติมว่า สำหรับงานมหกรรมการประมูลทรัพย์หลุดจำนำ  สธค. ได้กำหนดจัดขึ้นเป็นประจำทุกปี ซึ่งในปีนี้ ได้กำหนดจัดขึ้น ภายใต้ชื่อ “งานมหกรรมประมูลทรัพย์หลุดจำนำ สธค. โรงรับจำนำของรัฐเคียงคู่สังคมไทย” โดยรูปแบบของงานเป็นการจัดแสดงทรัพย์หลุดจำนำแบบแฟชั่นโชว์ เพื่อเพิ่มความโดดเด่นให้กับสินค้าที่นำไปประมูลกว่า 150 ชิ้น ได้แก่ 1) เครื่องประดับ เช่น  ทองคำรูปพรรณ ทองคำเจือประดับอัญมณีเพชรพลอย และ 2) ของแบรนด์เนม เช่น นาฬิกา เครื่องใช้ไฟฟ้า และคอมพิวเตอร์โน้ตบุ๊ค เป็นต้น นอกจากนี้ ได้จัดแสดงนวัตกรรมการบริการรูปแบบสมัยใหม่ที่ทันสมัย และกิจกรรมที่น่าสนใจที่ให้ผู้ร่วมงานมีโอกาสร่วมสนุกพร้อมแจกของรางวัลมากมาย

          “ทั้งนี้ อีกหนึ่งกิจกรรมสำคัญเพื่อเป็นการแสดงความขอบคุณลูกค้าผู้ใช้บริการ สธค. คือ การจำหน่ายเครื่องเพชรที่มีคุณภาพในราคาที่คุ้มค่า โดยไม่ต้องมีการประมูลแต่อย่างใด และการมอบทุนการศึกษาให้กับบุตรของลูกค้าผู้มาใช้บริการ สธค. เพื่อเป็นการคืนกำไรสู่สังคม จำนวน 77 ราย ซึ่งผ่านการคัดเลือกตามคุณสมบัติ คือ 1) ผู้ปกครองเป็นลูกค้าผู้มาใช้บริการจำนำและยังคงมีทรัพย์จำนำอยู่ที่ สธค. ในระหว่างขอรับทุนเป็นระยะเวลาต่อเนื่องไม่น้อยกว่า 1 ปี 2) บุตรที่กำลังศึกษาอยู่ในระดับมัธยมศึกษาตอนต้น มัธยมศึกษาตอนปลาย และประกาศนียบัตรวิชาชีพ (ปวช.) 3) บุตรที่มีผลการเรียนเฉลี่ยสะสมไม่ต่ำกว่าระดับ 3 และ 4) รายได้รวมของครอบครัวไม่เกิน 25,000 บาทต่อเดือน” นายไมตรี กล่าวในตอนท้าย



ที่มา : http://www.thaigov.go.th/news/contents/details/6919