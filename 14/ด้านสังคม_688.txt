รัฐบาลไทย-ข่าวทำเนียบรัฐบาล-รมว.พม. ชื่นชมเด็กหนุ่มสู้ชีวิตวัย 17 ปี ต้องรับจ้างทำงานทุกวันเพื่อหาเงินดูแลพ่อ แม่ และน้องชายวัย 14 ปี ที่มีปัญหาทางด้านสมองมีพัฒนาการช้า ที่ จ.อ่างทอง 







                                วันจันทร์ที่ 25 กันยายน 2560                              





    54  













   รมว.พม. ชื่นชมเด็กหนุ่มสู้ชีวิตวัย 17 ปี ต้องรับจ้างทำงานทุกวันเพื่อหาเงินดูแลพ่อ แม่ และน้องชายวัย 14 ปี ที่มีปัญหาทางด้านสมองมีพัฒนาการช้า ที่ จ.อ่างทอง 
 

   รมว.พม. ชื่นชมเด็กหนุ่มสู้ชีวิตวัย 17 ปี ต้องรับจ้างทำงานทุกวันเพื่อหาเงินดูแลพ่อ แม่ และน้องชายวัย 14 ปี ที่มีปัญหาทางด้านสมองมีพัฒนาการช้า ที่ จ.อ่างทอง และกำชับ จนท. เร่งช่วยเหลือครอบครัวผู้พิการทางสายตาทั้ง 4 ชีวิต ที่ จ.ประจวบคีรีขันธ์ 





     วันนี้ (25 ก.ย. 60) เวลา 08.15 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 720/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ

     พลตำรวจเอก อดุลย์ กล่าวว่า จากกรณีเด็กหนุ่มวัย 17 ปี นักเรียนชั้น ปวช. ปี 2 ครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและในวันหยุด ประกอบอาชีพเผาถ่านและเก็บผักไปขาย เพื่อหารายได้จุนเจือครอบครัว ซึ่งอาศัยอยู่กับพ่อ แม่ และน้องชายวัย 14 ปี ที่มีปัญหาทางด้านสมองมีพัฒนาการช้า ที่จังหวัดอ่างทอง นั้น ตนขอชื่นชมเด็กหนุ่มดังกล่าวที่มีความขยันหมั่นเพียร ความกตัญญู และมีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดอ่างทอง (พมจ.อ่างทอง) เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก เยาวชน และคนพิการของกระทรวง พม. พร้อมมอบสิ่งของเครื่องใช้ที่จำเป็นและอุปกรณ์การศึกษา  อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหนุ่มดังกล่าวอย่างต่อเนื่อง และการรักษาพยาบาลผู้พิการอย่างใกล้ชิด นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคงสำหรับครอบครัวในระยะยาวต่อไป

     พลตำรวจเอก อดุลย์ กล่าวเพิ่มเติมว่า สำหรับกรณีครอบครัวผู้พิการทางสายตา อาศัยอยู่รวมกัน 4 ชีวิต ทั้งหญิงชราวัย 78 ปี พิการตาบอดทั้ง 2 ข้าง แขนขาอ่อนแรง และป่วยเป็นโรคลำไส้อักเสบ ลูกชายวัย 54 ปี พิการตาบอด 1 ข้าง และแขนขาลีบ หลานสาวคนโตวัย 25 ปี พิการตาบอดทั้ง 2 ข้าง และหลานสาวคนเล็กวัย 7 ขวบ ป่วยเป็นโรคต้อ มองเห็นไม่ชัด ซึ่งทั้ง 4 ชีวิตอาศัยในบ้านสภาพเก่าทรุดโทรม ครอบครัวมีฐานะยากจน ต้องอาศัยเบี้ยยังชีพผู้สูงอายุและเบี้ยความพิการใช้ประทังชีวิต ที่อำเภอบางสะพาน จังหวัดประจวบคีรีขันธ์ นั้น ตนได้กำชับให้พัฒนาสังคมและความมั่นคงของมนุษย์จังหวัดประจวบคีรีขันธ์ (พมจ.ประจวบคีรีขันธ์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็นและเงินสงเคราะห์และฟื้นฟูสมรรถภาพคนพิการ รวมทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้พิการทั้งหมดอย่างต่อเนื่อง การปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ และมั่นคงเหมาะสมกับคนพิการ  และการให้คำปรึกษาแก่ครอบครัวในเรื่องสวัสดิการทางสังคม เพื่อขอรับสิทธิตามกฎหมายตามความเหมาะสม พร้อมทั้งบูรณาการทำงานร่วมกันเพื่อหาแนวทางการช่วยเหลือในระยะยาวต่อไป



ที่มา : http://www.thaigov.go.th/news/contents/details/6922