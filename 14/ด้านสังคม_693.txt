รัฐบาลไทย-ข่าวทำเนียบรัฐบาล-สธ.เปิดคลินิกหมอครอบครัวจังหวัดกาญจนบุรีเพิ่ม 2 แห่ง ให้ประชาชนเข้าถึงบริการพื้นฐานเพิ่มขึ้น 







                                วันจันทร์ที่ 25 กันยายน 2560                              





    272  













   สธ.เปิดคลินิกหมอครอบครัวจังหวัดกาญจนบุรีเพิ่ม 2 แห่ง ให้ประชาชนเข้าถึงบริการพื้นฐานเพิ่มขึ้น 
 

   ปลัดกระทรวงสาธารณสุขเปิดคลินิกหมอครอบครัวเพิ่ม 2 แห่งที่รพ.สต.บ้านหนองขาว อ.ท่าม่วง และรพ.สต.บ้านลาดหญ้า อ.เมืองกาญจนบุรี  





ให้ประชาชนเข้าถึงบริการพื้นฐานที่จำเป็นทั้งส่งเสริม ป้องกัน รักษาฟื้นฟู และคุ้มครองผู้บริโภค ได้สะดวก รวดเร็ว ไม่ไปแออัดรอรับบริการในโรงพยาบาลขนาดใหญ่ ให้บริการทุกคน ทุกอย่าง ทุกที่ ทุกเวลาด้วยเทคโนโลยี

บ่ายวันนี้ (25 กันยายน 2560) นายแพทย์โสภณ เมฆธน ปลัดกระทรวงสาธารณสุข เป็นประธานพิธีเปิด คลินิกหมอครอบครัว (Primary Care Cluster : PCC) บ้านหนองขาว โรงพยาบาลส่งเสริมสุขภาพตำบลบ้านหนองขาว เครือข่ายของโรงพยาบาลสมเด็จพระสังฆราชองค์ที่ 19 อำเภอท่าม่วง และคลินิกหมอครอบครัวบ้านลาดหญ้า เครือข่ายโรงพยาบาลพหลพลพยุหเสนา อำเภอเมือง จังหวัดกาญจนบุรี โดยมีนายแพทย์พิศิษฐ์ ศรีประเสริฐ ผู้ตรวจราชการกระทรวงสาธารณสุข เขตสุขภาพที่ 5 นายแพทย์พนัส โสภณพงษ์ นายแพทย์สาธารณสุขจังหวัดกาญจนบุรี หัวหน้าส่วนราชการ องค์กรปกครองส่วนท้องถิ่น ผู้นำชุมชน อสม. ภาคีเครือข่ายร่วมพิธีทั้ง 2 แห่ง

นายแพทย์โสภณ ให้สัมภาษณ์ว่า กระทรวงสาธารณสุขได้ปฏิรูประบบสาธารณสุข โดยเฉพาะระบบบริการปฐมภูมิ เพื่อให้ประชาชนเข้าถึงบริการพื้นฐานที่จำเป็นได้สะดวก รวดเร็ว ไม่ไปแออัดรอรับบริการในโรงพยาบาลขนาดใหญ่ ให้บริการทุกคน ทุกอย่าง ทุกที่ ทุกเวลาด้วยเทคโนโลยีด้วยทีมหมอครอบครัว เสมือนเป็นเพื่อนสนิทหรือญาติของครอบครัว ซึ่งจังหวัดกาญจนบุรีได้เร่งดำเนินการนโยบายดังกล่าวโดยในวันนี้ได้เปิดคลินิกหมอครอบครัว 2 แห่ง ได้แก่คลินิกหมอครอบครัวบ้านหนองขาว อำเภอท่าม่วง จังหวัดกาญจนบุรี ดูแลประชาชน 9,068 คน มีโรงพยาบาลสมเด็จพระสังฆราชองค์ที่ 19 เป็นโรงพยาบาลแม่ข่ายสนับสนุนทั้งบุคลากร ยาและเวชภัณฑ์ และอื่นๆ เชื่อมโยงการดูแลโดยระบบส่งต่อผู้ป่วยอย่างไร้รอยต่อ ซึ่งคลินิกหมอครอบครัวแห่งนี้มีจุดเด่นคือความร่วมมือของทุกภาคส่วน มีภาคีเครือข่ายและชุมชนที่เข้มแข็ง เข้ามามีส่วนร่วมวางแผนจัดระบบบริการสุขภาพ การขับเคลื่อนดำเนินงานให้มีคุณภาพและเกิดความยั่งยืนอย่างแท้จริง เช่น วิถีชุมชนคนหนองขาวจะตักบาตรทุกวันพระ ประชาชนจะรู้และใส่ใจในการเลือกถวายอาหารพระ ลดหวาน มัน เค็ม เพิ่มผัก ผลไม้พื้นบ้านปลอดสารพิษ นอกจากนี้บ้านหนองขาวยังเป็นแหล่งศึกษาเรียนรู้วัฒนธรรมท้องถิ่น วิถีชีวิตชุมชนพื้นบ้านด้วย

สำหรับ คลินิกหมอครอบครัวบ้านลาดหญ้า เครือข่ายโรงพยาบาลพหลพลพยุหเสนา อำเภอเมือง จังหวัดกาญจนบุรี ดูแลประชาชนรวมทั้งสิ้น 27,864 คน เปิดบริการเต็มรูปแบบ แบ่งออกเป็น 3 ทีม ดำเนินงานในรูปแบบของสหวิชาชีพ มีเครือข่ายสุขภาพ อสม. อสค. Care giver เข้ามามีส่วนร่วมวางแผนจัดระบบบริการสุขภาพ ให้มีคุณภาพและเกิดความยั่งยืน ให้บริการตรวจรักษาโรคทั่วไป คลินิกสุขภาพเด็กดี บริการทันตกรรม บริการฟื้นฟูสภาพ บริการแพทย์แผนไทย เยี่ยมบ้านผู้สูงอายุติดบ้าน-ติดเตียง ผู้ป่วยโรคเรื้อรัง ผู้พิการ มีศูนย์เพื่อนช่วยเพื่อน โดยชุมชนร่วมกับสถานสงเคราะห์คนชราเฉลิมราชกุมารี(หลวงพ่อลำใยอุปถัมภ์) องค์กรปกครองส่วนท้องถิ่น ผู้นำชุมชน อสม. ชมรมรักษ์สุขภาพตำบลลาดหญ้า และชมรมปั่นป่วน ให้การช่วยเหลืออุปกรณ์ต่างๆ เช่น รถเข็น เตียงนอน ไม้ค้ำยัน ไม้ 3 ขา วอคเกอร์ ออกซิเจน และของใช้อื่นๆ รวมทั้งช่วยเหลือการจัดการศพสำหรับผู้ด้อยโอกาสที่ถูกทอดทิ้ง    
************************* 25 กันยายน 2560



ที่มา : http://www.thaigov.go.th/news/contents/details/6948