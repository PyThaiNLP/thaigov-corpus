รัฐบาลไทย-ข่าวทำเนียบรัฐบาล-รมว.พม. กำชับ จนท. ช่วยเหลือเด็กชายวัย 8 เดือน ป่วยเป็นโรคตับโตและถุงน้ำดีอุดตัน ที่ จ.ตรัง







                                วันอังคารที่ 26 กันยายน 2560                              





    56  













   รมว.พม. กำชับ จนท. ช่วยเหลือเด็กชายวัย 8 เดือน ป่วยเป็นโรคตับโตและถุงน้ำดีอุดตัน ที่ จ.ตรัง
 

   รมว.พม. กำชับ จนท. ช่วยเหลือเด็กชายวัย 8 เดือน ป่วยเป็นโรคตับโตและถุงน้ำดีอุดตัน ที่ จ.ตรัง พร้อมเร่งช่วยเหลือครอบครัว 2 สามี-ภรรยาแก่ชรา ประสบอุบัติเหตุถูกรถชน ไม่สามารถเดินได้ อาศัยอยู่กันเพียงลำพัง ลูกทั้ง 6 คนไม่เคยมาดูแล ที่ จ.กระบี่ 





วันนี้ (26 ก.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 721/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีเด็กชายวัย 8 เดือน ป่วยเป็นโรคตับโตตั้งแต่กำเนิด และถุงน้ำดีอุดตัน มีอาการท้องป่องและปวดท้อง ร่างกายผอมซูบ ตาเหลือง และไม่สามารถกินนมได้ ซึ่งอาศัยอยู่กับพ่อและแม่ ครอบครัวมีฐานะยากจน ทำให้ไม่มีเงินสำหรับจ่ายค่ารักษาพยาบาล ที่อำเภอปะเหลียน จังหวัดตรัง นั้น ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ.ตรัง) เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กชายดังกล่าวอย่างใกล้ชิด นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริมการประกอบอาชีพเพื่อสร้างรายได้ที่เพียงพอและมั่นคงสำหรับครอบครัวในระยะยาวต่อไป
 
      พลตำรวจเอก อดุลย์ กล่าวเพิ่มเติมว่า สำหรับกรณีครอบครัว 2 สามี-ภรรยา วัย 52 ปี และ 66 ปี ครอบครัวมีฐานะยากจน อาศัยอยู่กันเพียงลำพังในบ้านสภาพเก่าทรุดโทรม โดยลูกทั้ง 6 คน ทอดทิ้งหายไปไม่เคยกลับมาเหลียวแล และทั้ง 2 คน เคยได้รับบาดเจ็บสาหัสเนื่องจากประสบอุบัติเหตุถูกรถชน โดยที่ภรรยาไม่สามารถเดินได้ ต้องใส่เหล็กดามขาไว้ตลอดเวลา ส่วนสามีมีอาการเจ็บบริเวณข้อเท้าเวลาเดิน อาศัยเพื่อนบ้านแบ่งอาหารให้กินประทังชีวิต ที่จังหวัดกระบี่ นั้น ตนได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น และเงินสงเคราะห์และฟื้นฟูสมรรถภาพคนพิการ รวมทั้งประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการรักษาพยาบาลอาการป่วยของทั้ง 2 คน อย่างต่อเนื่อง รวมทั้ง การปรับปรุงสภาพที่อยู่อาศัยให้อยู่ในสภาพ ที่เหมาะสม ถูกสุขลักษณะ และมั่นคงเหมาะสมกับคนพิการ อีกทั้ง การให้คำปรึกษาแก่ครอบครัวในเรื่องสวัสดิการ ทางสังคม เพื่อขอรับสิทธิตามกฎหมายตามความเหมาะสมในระยะยาวต่อไป



ที่มา : http://www.thaigov.go.th/news/contents/details/6959