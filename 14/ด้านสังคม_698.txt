รัฐบาลไทย-ข่าวทำเนียบรัฐบาล-สธ.มอบโล่และประกาศเกียรติคุณบุคลากรที่ช่วยเหลือประชาชนวิกฤตฉุกเฉินนอกเวลาทำงาน







                                วันอังคารที่ 26 กันยายน 2560                              





    180  













   สธ.มอบโล่และประกาศเกียรติคุณบุคลากรที่ช่วยเหลือประชาชนวิกฤตฉุกเฉินนอกเวลาทำงาน
 

   กระทรวงสาธารณสุข มอบโล่และประกาศเกียรติคุณบุคลากรสาธารณสุข ผู้บำเพ็ญประโยชน์ช่วยเหลือประชาชนที่ประสบภาวะวิกฤตฉุกเฉินถึงแก่ชีวิตนอกสถานที่ทำงานและนอกเหนือเวลาปฏิบัติหน้าที่ จำนวน 71 คน 





กระทรวงสาธารณสุข มอบโล่และประกาศเกียรติคุณบุคลากรสาธารณสุข ผู้บำเพ็ญประโยชน์ช่วยเหลือประชาชนที่ประสบภาวะวิกฤตฉุกเฉินถึงแก่ชีวิตนอกสถานที่ทำงานและนอกเหนือเวลาปฏิบัติหน้าที่ จำนวน 71 คน

วันนี้ (26 กันยายน 2560) ที่กระทรวงสาธารณสุข จ.นนทบุรี นายแพทย์โสภณ เมฆธน ปลัดกระทรวงสาธารณสุข ให้สัมภาษณ์ภายหลังมอบโล่และประกาศเกียรติคุณบุคลากรสาธารณสุข ที่บำเพ็ญประโยชน์ช่วยเหลือประชาชนประสบภาวะวิกฤตฉุกเฉินถึงแก่ชีวิตนอกเหนือเวลาปฏิบัติหน้าที่ จำนวน 13 คน ว่า กระทรวงสาธารณสุขได้มอบโล่และประกาศเกียรติคุณ แสดงความชื่นชม ขอบคุณและให้กำลังใจ บุคลากรสาธารณสุขที่ให้ความช่วยเหลือผู้บาดเจ็บจากจราจร บาดเจ็บจากการทำงาน รวมทั้งเจ็บป่วยด้วยโรคฉุกเฉินต่างๆ ในที่สาธารณะนอกสถานที่ทำงาน นอกเวลาทำงาน สามารถช่วยให้บางรายปลอดภัย รอดชีวิต ได้รับความชื่นชมจากผู้ป่วย ผู้บาดเจ็บ ญาติ ผู้พบเห็น นับเป็นตัวอย่างที่ดีของสังคมและภาพลักษณ์ของหน่วยงาน

ทั้งนี้ตั้งแต่เดือนมกราคม 2560 – 26 กันยายน 2560  สำนักสาธารณสุขฉุกเฉินได้เชิญเจ้าหน้าที่สาธารณสุขมารับรางวัลจำนวน 8 ครั้ง รวม 71 คน มากที่สุดคือ พยาบาล 47 คน แพทย์ 7 คน เจ้าพนักงานสาธารณสุข 6 คน นักวิชาการสาธารณสุข 4 คน เภสัชกร นักสังคมสงเคราะห์ เวชกิจฉุกเฉิน พนักงานขับรถยนต์ เจ้าหน้าที่บริการอื่นๆ โดยเหตุการณ์ที่ได้รับการชื่นชมจากประชาชนเป็นอย่างมาก อาทิ 1. นางรังษี วงศ์ชัย พยาบาลเทคนิคชำนาญงาน รพ.เชียงรายประชานุเคราะห์ ช่วยเหลือชาวต่างชาติที่ สนามบินนาริตะ ประเทศญี่ปุ่น เนื่องจากมีอาการแน่นหน้าอกและล้มลงหมดสติลงไปนอนกับพื้น ขณะที่เดินทางไปพักผ่อนกับครอบครัวและกำลังเดินทางไปเมืองโยโกฮาม่า เมื่อวันที่ 8 ธันวาคม 2559

2. นายเอกรินทร์ ลักขณาลิขิตกุล นายแพทย์ชำนาญการ รพ.ชลบุรี ช่วยเหลือผู้ประสบอุบัติเหตุทางถนน บริเวณถนนนราธิวาส ซอย 8 จนหมดสติ เมื่อวันที่ 15 ตุลาคม 2559 ในขณะที่อยู่ในชุดขาวพิธี ซึ่งกำลังจะเดินทางไปซ้อมรับปริญญา ได้กล่าวว่า "ชุดเปื้อนเลือดสามารถซักได้ แต่ชีวิตสำคัญกว่า” และ 3. นางอรอุมา  ศรีเพ็ชร พยาบาลวิชาชีพ รพ.ทุ่งสง จ.นครศรีธรรมราช ช่วยเหลือผู้ประสบอุบัติเหตุรถกระบะชนกับรถพ่วง จนกระบะหลุดขาดออกจากกันและมีผู้โดยสารบนถนนสายสุราษฎร์-ตะกั่วป่า ต.ย่านยาว อ.คีรีรัฐนิคม จ.สุราษฎร์ธานี เมื่อวันที่ 7 มิถุนายน  2560 ขณะเดินทางไปพักผ่อนกับครอบครัว

"ขอขอบคุณบุคลากรสาธารณสุขทุกคน ที่ทุ่มเทกำลังกายใจช่วยเหลือประชาชนด้วยหัวใจบริการ ทั้งในหน้าที่และนอกเหนือเวลาทำงาน โดยไม่หวังสิ่งตอบแทนอื่นใด ขอแค่ให้ประชาชนปลอดภัยรอดชีวิต ท่านเป็นบุคลากรที่ทรงคุณค่าของกระทรวงสาธารณสุข และของประเทศ"นายแพทย์โสภณ กล่าว
  *********************************** 26 กันยายน 2560



ที่มา : http://www.thaigov.go.th/news/contents/details/6979