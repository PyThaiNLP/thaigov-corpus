รัฐบาลไทย-ข่าวทำเนียบรัฐบาล-พม. จับมือ กสทช. ร่วมป้องกันปัญหาการค้ามนุษย์ รับแจ้งเหตุผ่าน SMS และโทรเบอร์เดียวฟรีทั่วโลก ด้วยหมายเลข + 66 99 130 1300 เพื่อให้การช่วยเหลือประชาชนผู้สบปัญหาได้อย่างทันท่วงที







                                วันศุกร์ที่ 29 กันยายน 2560                              





    367  













   พม. จับมือ กสทช. ร่วมป้องกันปัญหาการค้ามนุษย์ รับแจ้งเหตุผ่าน SMS และโทรเบอร์เดียวฟรีทั่วโลก ด้วยหมายเลข + 66 99 130 1300 เพื่อให้การช่วยเหลือประชาชนผู้สบปัญหาได้อย่างทันท่วงที
 

   พม. จับมือ กสทช. ร่วมป้องกันปัญหาการค้ามนุษย์ รับแจ้งเหตุผ่าน SMS และโทรเบอร์เดียวฟรีทั่วโลก ด้วยหมายเลข + 66 99 130 1300 เพื่อให้การช่วยเหลือประชาชนผู้สบปัญหาได้อย่างทันท่วงที 





วันนี้ (29 ก.ย.60) เวลา 09.30 น. พลเอกประวิตร วงษ์สุวรรณ รองนายกรัฐมนตรี เป็นประธานในพิธีลงนามบันทึกข้อตกลงความร่วมมือ (MOU) เรื่องการจัดทำและพัฒนาระบบการรับแจ้งเหตุช่วยเหลือคนไทยในต่างประเทศ และการค้ามนุษย์ ผ่าน SMS และเลขหมายโทรศัพท์เบอร์เดียวทั่วโลก ระหว่างกระทรวงการพัฒนาสังคมและ ความมั่นคงของมนุษย์ (พม.) และสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) โดยมี พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวรายงาน และ นายไมตรี อินทุสุต ปลัดกระทรวงการพัฒนาสังคมและ ความมั่นคงของมนุษย์ (ปลัด พม.) เป็นผู้ลงนามบันทึกข้อตกลงความร่วมมือดังกล่าว ณ ตึกสันติไมตรี ทำเนียบรัฐบาล กรุงเทพฯ
 
        พลเอก ประวิตร กล่าวว่า ตนได้สั่งการให้ กระทรวง พม. และสำนักงาน กสทช. ดำเนินการหาวิธีแก้ไขปัญหาการค้ามนุษย์ โดยเฉพาะกลุ่มหญิงไทยที่พำนักในต่างประเทศ ซึ่งเป็นนโยบายเร่งด่วนของรัฐบาล โดยสำนักงาน กสทช. ได้ดำเนินงานในเรื่องนี้ประมาณ 10 เดือน มีการประสานงานร่วมกับ กระทรวง พม. มาโดยตลอด และเห็นว่าควรมีการเปิดหมายเลขโทรศัพท์ที่ใช้งานฟรีทั่วโลก เพื่อรับแจ้งเหตุการค้ามนุษย์ เป็นการยกระดับการแก้ปัญหาการค้ามนุษย์ ของประเทศให้ดีขึ้น
 
        พลตำรวจเอก อดุลย์ กล่าวต่อไปว่า สำหรับการลงนามความร่วมมือในครั้งนี้ เป็นความร่วมมือระหว่างกระทรวง พม. กับสำนักงาน กสทช. โดยมีวัตถุประสงค์เพื่อยกระดับการให้ความช่วยเหลือคนไทยในต่างประเทศ ที่ประสบปัญหาสังคมได้อย่างรวดเร็ว ทันต่อสถานการณ์ และเกิดประสิทธิภาพสูงสุด โดย สำนักงาน กสทช. ได้ให้ความร่วมมือทางวิชาการ และประสานความร่วมมืออื่นๆ เพื่อสนับสนุนการดำเนินการดังกล่าว ผ่านหมายเลข +66 99 130 1300 อีกทั้ง ยังได้รับความร่วมมือจากบริษัท ทรู คอร์ปอเรชั่น จำกัด (มหาชน) เป็นที่ปรึกษางานด้านเทคนิค แก่ผู้ปฏิบัติงาน ทั้งนี้ กระทรวง พม. ได้จัดเตรียมบุคลากรรองรับการรับแจ้งเหตุ เพื่อดำเนินการประสานงาน และบูรณาการงานไปยังภาคีเครือข่ายที่เกี่ยวข้อง อาทิ กระทรวงการต่างประเทศ สำนักงานตำรวจแห่งชาติ กระทรวงสาธารณสุข กระทรวงแรงงาน กระทรวงมหาดไทย และกระทรวงกลาโหม เพื่อกำหนดแนวทางในการให้ความช่วยเหลือ ผู้ประสบปัญหาสังคมในต่างประเทศ การให้ข้อมูลและความรู้ที่เกี่ยวกับการดำเนินการรับแจ้งเหตุช่วยเหลือคนไทย ในต่างประเทศ และการประชาสัมพันธ์ให้ประชาชนทราบถึงช่องทางในการรับแจ้งเหตุ รวมถึง การจัดทำระบบ การจัดเก็บข้อมูลแบบอิเล็กทรอนิกส์ เพื่อนำมาใช้ในการติดตามประเมินผลร่วมกับสำนักงาน กสทช. เพื่อพัฒนา และปรับปรุงงานในอนาคต โอกาสนี้ กระทรวง พม. ขอขอบคุณ กสทช. ที่ให้การสนับสนุนระบบการรับแจ้งเหตุ ด้วยเครื่องมือทันสมัย รวมทั้งการติดตั้งและเชื่อมโครงข่ายกับระบบ Call Center ของกระทรวง พม. และขอยืนยันว่า กระทรวง พม. จะยกระดับศูนย์ช่วยเหลือสังคมให้เป็นมาตรฐาน สื่อสารได้อย่างทันเหตุการณ์ รวดเร็ว ตลอดเวลา เพื่อให้ประชาชนผู้สบปัญหาทางสังคมได้รับการช่วยเหลืออย่างทันท่วงที
 
       พลอากาศเอก ธเรศ ปุณศรี ประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ กล่าวต่ออีกว่า ปัญหาการค้ามนุษย์ถือเป็นหนึ่งในปัญหาอาชญากรรมระหว่างประเทศ ซึ่งประเทศไทย และหลายประเทศมีความพยายามร่วมมือกันในการแก้ไขปัญหา โดยสำนักงาน กสทช. พร้อมที่จะสนับสนุนนโยบายรัฐบาลในการเชื่อมโยงและผลักดันการใช้ประโยชน์จากบริการโทรคมนาคม เพื่อแก้ไขปัญหาสังคมร่วมกับกระทรวง พม. ซึ่งเป็นจุดเริ่มต้นสำคัญที่จะพัฒนาระบบการบริหารจัดการและเชื่อมโยงการแก้ไขสังคม ภายใต้ระบบโทรคมนาคม เพื่อช่วยเหลือคนไทยในต่างประเทศ และปัญหาการค้ามนุษย์ ผ่าน SMS และหมายเลขโทรศัพท์เบอร์เดียวฟรีทั่วโลก
 
       นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคม กล่าวเพิ่มเติมว่า การดำเนินการในครั้งนี้ สำนักงาน กสทช. ได้จัดทำระบบรับแจ้งเหตุ ซึ่งเป็นเลขหมายโทรศัพท์เดียวแจ้งเหตุได้ทั่วโลก แบ่งเป็น การแจ้งปัญหาผ่าน SMS และระบบคอลเซนเตอร์ ทั้งนี้ สำหรับรูปแบบ SMS ผู้แจ้งเหตุ จากต่างประเทศสามารถส่งข้อความผ่านหมายเลขโทรศัพท์ 00 หรือกด +66 99 130 1300 ซึ่งเป็นเลขหมายเดียวใช้ได้ฟรีทั่วโลก และจดจำได้ง่าย โดยข้อมูล SMS จะส่งมาที่ศูนย์ช่วยเหลือสังคม สายด่วน 1300 ของกระทรวง พม. และระบบ จะมีการบันทึกข้อมูล จากนั้น เจ้าหน้าที่ศูนย์ฯ ของกระทรวง พม. จะติดต่อกลับไปยังหมายเลขโทรศัพท์ที่ส่งข้อความมา เพื่อให้ความช่วยเหลือ ซึ่งการส่ง SMS ถือเป็นช่องทางการแจ้งเหตุที่ดีที่สุด เนื่องจากมีความรวดเร็ว สามารถระบุข้อความที่ต้องการ ได้ชัดเจน และค่าส่ง SMS มีราคาถูกไม่ว่าผู้แจ้งเหตุจะพำนักในประเทศใด ส่วนอีกรูปแบบ คือ โทรศัพท์เข้ามายังระบบ Call Center ผ่านหมายเลขโทรศัพท์เดียวกันทั่วโลก คือ 00 หรือกด +66 99 130 1300 โดยเมื่อผู้แจ้งเหตุโทรเข้ามาจะมีเสียงตอบรับอัตโนมัติ และระบบจะมีการบันทึกเลขหมายต้นทางที่โทรแจ้งเหตุ และจากนั้น เจ้าหน้าที่ศูนย์ฯ ของกระทรวง พม. จะติดต่อกลับไปยังผู้แจ้งเหตุ เพื่อให้ความช่วยเหลือ ซึ่งกรณีนี้ผู้แจ้งเหตุต้นทางไม่ต้องเสียค่าใช้จ่ายในการโทร
 
       "กระทรวง พม. และสำนักงาน กสทช. พร้อมสนับสนุนนโยบายรัฐบาล ในการขจัดปัญหาการค้ามนุษย์ โดยใช้ระบบและเทคโนโลยีโทรคมนาคมให้เกิดประโยชน์สูงสุด ไม่ว่าจะเป็นรูปแบบการส่ง SMS หรือโทรศัพท์เข้า Call Center ซึ่งเป็นรูปแบบที่ง่ายและสะดวกต่อการจัดการของทุกฝ่าย ตนเชื่อว่าการบูรณาการความร่วมมือของทุกภาคส่วนจะช่วยให้ปัญหาการค้ามนุษย์คลี่คลายและมีทิศทางที่ดีขึ้น เพราะทุกนาทีคือชีวิต” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/7073