รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือหญิงรายหนึ่ง พาลูกสาว 3 คน วัย 1-6 ขวบ หนีออกจากบ้านกลางดึก เนื่องจากถูกสามีที่เมายาเสพติด ไล่ทุบตีทำร้ายร่างกายและข่มขู่จะฆ่า ที่ จ.สระบุรี







                                วันจันทร์ที่ 3 เมษายน 2560                              





    235  













   รมว. พม. กำชับ จนท. เร่งช่วยเหลือหญิงรายหนึ่ง พาลูกสาว 3 คน วัย 1-6 ขวบ หนีออกจากบ้านกลางดึก เนื่องจากถูกสามีที่เมายาเสพติด ไล่ทุบตีทำร้ายร่างกายและข่มขู่จะฆ่า ที่ จ.สระบุรี
 

   รมว. พม. กำชับ จนท. เร่งช่วยเหลือหญิงรายหนึ่ง พาลูกสาว 3 คน วัย 1-6 ขวบ หนีออกจากบ้านกลางดึก เนื่องจากถูกสามีที่เมายาเสพติด ไล่ทุบตีทำร้ายร่างกายและข่มขู่จะฆ่า ที่ จ.สระบุรี พร้อมเร่งช่วยเหลือครอบครัวผู้ด้อยโอกาสทางสังคม ที่ จ.หนองคาย ราชบุรี และลำปา 





วันนี้ (3 เม.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 605/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม 
 
     พลตำรวจเอก อดุลย์ กล่าวว่า จากกรณีหญิงวัย 26 ปี ต้องพาลูกสาว 3 คน วัย 1-6 ขวบ หนีออกจากบ้าน เนื่องจาก ถูกผู้เป็นสามี ที่อยู่ในอาการมึนเมายาเสพติด ไล่ทุบตีทำร้ายร่างกาย และข่มขู่จะฆ่า ทั้งนี้ กลัวลูกจะได้รับอันตราย จึงต้องพาหนีออกมาจากบ้านกลางดึก มานั่งหลบพักอยู่บริเวณริมถนนแห่งหนึ่ง ที่อำเภอเมือง จังหวัดสระบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดสระบุรี (พมจ. สระบุรี) และบ้านพักเด็กและครอบครัวจังหวัดสระบุรี เร่งลงพื้นที่เยี่ยมครอบครัวดังกล่าว เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ พร้อมเร่งฟื้นฟูเยียวยาสภาพจิตใจอย่างใกล้ชิด หากตรวจสอบพบว่าไม่มีที่พักอาศัย หรือไม่มีญาติ ทางกระทรวงการพัฒนาสังคมฯ มีบ้านพักเด็กและครอบครัวจังหวัดสระบุรี พร้อมให้การดูแลและพักพิงชั่วคราว อีกทั้ง หารือแนวทางร่วมกับครอบครัว เพื่อการดูแลเด็กหญิงทั้ง 3 คน อย่างใกล้ชิดในระยะยาวต่อไป ทั้งนี้​ หากท่านประสบปัญหาหรือพบเห็นปัญหาความรุนแรงในสังคม​ รวมทั้งปัญหาทางสังคมอื่นๆ สามารถขอความช่วยเหลือได้ที่ ศูนย์ช่วยเหลือสังคม โทรสายด่วน 1300 บริการตลอด 24 ชั่วโมง ซึ่งกระทรวงการพัฒนาสังคมฯ พร้อมประสานหน่วยงานที่เกี่ยวข้อง เพื่อดำเนินการช่วยเหลือต่อไป 
 
    พลตำรวจเอก อดุลย์ กล่าวต่อไปว่า จากกรณีเด็กหญิงวัย 7 ขวบ ป่วยเป็นโรคประหลาด เหงื่อออกเป็นเลือด ลักษณะ ปนมากับเหงื่อ ทั้งบริเวณใบหน้า หน้าแข้ง ฝ่ามือ ขมับ รูหู และดวงตา ทำให้ต้องขาดเรียนบ่อยครั้ง ด้านผู้เป็นแม่วัย 24 ปี ต้องลาออกจากงาน เพื่อมาอยู่ดูแลลูกอย่างใกล้ชิด ครอบครัวมีฐานะยากจน อาศัยในเพิงสังกะสีสภาพเก่าทรุดโทรม ที่อำเภอเมือง จังหวัดหนองคาย และกรณีเด็กชายวัย 6 ขวบ มีความผิดปกติที่ดวงตา มีสีฟ้าใสเหมือนเพชร และหูหนวกทั้ง 2 ข้าง ซึ่งเคยพาไปพบแพทย์ แต่ทางโรงพยาบาลคิดค่ารักษาโดยการใส่ประสาทหูเทียมข้างละ 800,000 บาท รวมเป็นเงินถึง 1,600,000 บาท อาศัยอยู่กับตา และยาย ที่มีอาชีพรับจ้างทั่วไป ครอบครัวมีฐานะยากจน ไม่มีเงินค่ารักษาพยาบาล ที่อำเภอเมือง จังหวัดราชบุรี ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.หนองคาย และ พมจ.ราชบุรี และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมิน ทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น และอุปกรณ์การศึกษา นอกจากนี้ ได้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว อาทิ การรักษาพยาบาล ของเด็กอย่างต่อเนื่อง การปรับปรุงที่พักอาศัยให้มีสภาพแข็งแรง มั่นคง และถูกสุขลักษณะ การศึกษาเล่าเรียนอย่างต่อเนื่อง ของเด็ก และการแนะนำบริการสวัสดิการสังคมเพื่อขอรับสิทธิตามกฎหมาย เป็นต้น 
 
    "สำหรับกรณีเด็กสาววัย 18 ปี นักเรียนชั้น ม.5 โรงเรียนแห่งหนึ่งในจังหวัดลำปาง อาศัยเพียงลำพังกับยายแก่ชราวัย 74 ปี โดยทุกวันหลังเลิกเรียนและในวันหยุดจะออกไปรับจ้างทำงาน ทั้งขุดมัน ปลูกข้าวโพด รับจ้างเก็บขยะ และเป็นลูกจ้างโรงงานเซรามิก เพื่อหาเงินจุนเจือครอบครัว และส่งเสียตัวเองเรียน ครอบครัวมีฐานะยากจน ที่อำเภอแม่ทะ จังหวัดลำปาง นั้น ตนขอชื่นชมในความขยันหมั่นเพียร มีความกตัญญู มุมานะ อดทน ไม่ย่อท้อต่ออุปสรรคในการดำเนินชีวิต น่ายกย่องเป็นแบบอย่างที่ดีของเด็กและเยาวชนที่สู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดลำปาง (พมจ. ลำปาง) และหน่วยงานที่เกี่ยวข้อง ในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น และอุปกรณ์การศึกษา นอกจากนี้ ได้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว อาทิ การศึกษาเล่าเรียนอย่างต่อเนื่องในระยะยาว การปรับปรุงที่พักอาศัยให้มีสภาพแข็งแรง มั่นคง และถูกสุขลักษณะ และการแนะนำบริการสวัสดิการสังคมเพื่อขอรับสิทธิตามกฎหมาย เป็นต้น” พลตำรวจเอก อดุลย์ กล่าวในตอนท้าย 



ที่มา : http://www.thaigov.go.th/news/contents/details/2857