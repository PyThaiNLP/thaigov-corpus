รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวของอดีตตำรวจในพื้นที่ จ.ชายแดนใต้ ที่ถูกคนร้ายโจมตีจนได้รับบาดเจ็บสาหัส ที่ จ.นครศรีธรรมราช 







                                วันพฤหัสบดีที่ 5 ตุลาคม 2560                              





    224  













   รมว.พม. กำชับ จนท. เร่งช่วยเหลือครอบครัวของอดีตตำรวจในพื้นที่ จ.ชายแดนใต้ ที่ถูกคนร้ายโจมตีจนได้รับบาดเจ็บสาหัส ที่ จ.นครศรีธรรมราช 
 

   รมว.พม. กำชับ จนท. เร่งช่วยเหลือครอบครัวของอดีตตำรวจในพื้นที่ จ.ชายแดนใต้ ที่ถูกคนร้ายโจมตีจนได้รับบาดเจ็บสาหัส ที่ จ.นครศรีธรรมราช และเด็กชายวัย 8 ขวบ สมองพิการตั้งแต่กำเนิด และมีน้ำหนักตัวเพียง 10 กก. ที่ จ.ปทุมธานี 





วันนี้ (5 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคง ของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 728/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีหญิงรายหนึ่ง ต้องรับภาระเพียงลำพังในการดูแลสามีที่เป็นอดีตตำรวจพื้นที่จังหวัดนราธิวาส ซึ่งถูกคนร้ายโจมตีจนได้รับบาดเจ็บสาหัส ส่งผลให้ร่างกายพิการ นอนป่วยติดเตียง ไม่สามารถช่วยเหลือตัวเองได้ อีกทั้งต้องดูแลลูกวัยกำลังเรียนอีก 2 คน ที่จังหวัดนครศรีธรรมราช นั้น ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กและคนพิการ พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของชายดังกล่าวอย่างใกล้ชิด และการศึกษาอย่างต่อเนื่องของเด็กทั้ง 2 คน รวมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาวต่อไป
 
     พลตำรวจเอก อดุลย์ กล่าวเพิ่มเติมว่า สำหรับกรณีเด็กชายวัย 8 ขวบ สมองพิการตั้งแต่กำเนิด ไม่สามารถ พูดได้ มีร่างกายผอมซูบด้วยน้ำหนักตัวเพียง 10 กิโลกรัม และมีแขน-ขาลีบ ไม่สามารถเดินได้ ช่วยเหลือตัวเองไม่ได้ ซึ่งอาศัยอยู่กับแม่และพ่อในห้องเช่าสภาพเก่าทรุดโทรม มีเพียงผู้เป็นพ่อเพียงคนเดียวที่ทำงานหาเลี้ยงครอบครัว ที่อำเภอเมือง จังหวัดปทุมธานี นั้น ตนได้กำชับให้พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการ พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กชายดังกล่าวอย่างใกล้ชิด การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ เหมาะสำหรับคนพิการ การให้คำปรึกษาแนะนำแก่ครอบครัวในเรื่องสวัสดิการทางสังคม เพื่อขอรับสิทธิตามกฎหมายตามความเหมาะสม และการส่งเสริม การประกอบอาชีพให้แก่ครอบครัวดังกล่าว เพื่อสร้างรายได้ที่เพียงพอและมั่นคงในระยะยาวต่อไป



ที่มา : http://www.thaigov.go.th/news/contents/details/7186