รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ ร่วมลงนามในข้อตกลงคุณธรรม โครงการเพิ่มประสิทธิภาพโครงข่ายอินเทอร์เน็ตระหว่างประเทศฯ







                                วันจันทร์ที่ 9 ตุลาคม 2560                              





    355  













   ปลัดกระทรวงดิจิทัลฯ ร่วมลงนามในข้อตกลงคุณธรรม โครงการเพิ่มประสิทธิภาพโครงข่ายอินเทอร์เน็ตระหว่างประเทศฯ
 

   ปลัดกระทรวงดิจิทัลฯ  





                นางสาวอัจฉรินทร์ พัฒนพันธชัย ปลัดกระทรวงดิจิทัลเพื่อเศรษฐกิจและสังคม (ดีอี) เป็นผู้แทนลงนามในข้อตกลงคุณธรรม ว่าด้วยความร่วมมือป้องกันและต่อต้านการทุจริต ระหว่าง กระทรวงดิจิทัลฯ บริษัท กสท โทรคมนาคม จำกัด (มหาชน) หรือ CAT และองค์กรต่อต้านคอร์รัปชั่น (ประเทศไทย) ในโครงการเพิ่มประสิทธิภาพโครงข่ายอินเทอร์เน็ตระหว่างประเทศสู่การเป็นศูนย์กลางการแลกเปลี่ยนข้อมูลดิจิทัลของภูมิภาคอาเซียน (ASEAN Digital Hub) ซึ่งการลงนามในครั้งนี้นับเป็นกิจกรรมที่ 2 ของกระทรวงดิจิทัลฯได้ทำร่วมกับองค์กรต่อต้านคอร์รัปชั่นฯ โดยในครั้งแรกได้ทำร่วมกับองค์กรต่อต้านคอร์รัปชันฯ และ บริษัท ทีโอที จำกัด (มหาชน) ในโครงการ “เน็ตประชารัฐ” เมื่อปลายปี 2559 โดยกระทรวงดิจิทัลฯ คาดหวังให้การเข้าร่วมโครงการข้อตกลงคุณธรรมของ กระทรวงดิจิทัลฯ และหน่วยงานในสังกัด ทั้ง CAT และ ทีโอที เป็นโครงการต้นแบบเพื่อให้เกิดความโปร่งใสในการดำเนินงาน ปลอดจากการทุจริตทุกรูปแบบ ทั้งนี้ โครงการข้อตกลงคุณธรรม (Integrity Pact : IP) เป็นข้อตกลงที่เป็นลายลักษณ์อักษรร่วมกัน 3 ฝ่าย ประกอบด้วย หน่วยงานภาครัฐเจ้าของโครงการจัดซื้อจัดจ้าง ผู้เข้าร่วมการเสนอราคาทั้งจากหน่วยงานภาครัฐหรือภาคเอกชน และผู้สังเกตการณ์ (Observer) จากภาคประชาสังคมได้เข้ามามีส่วนร่วมเป็นผู้สังเกตการณ์ในกระบวนการจัดซื้อจัดจ้างได้ตั้งแต่การจัดทำร่างขอบเขตของงานจนถึงสิ้นสุดสัญญา ทั้งนี้ การลงนามดังกล่าวจัดขึ้น เมื่อวันที่ 6 ตุลาคม 2560 ณ อาคารสำนักงานใหญ่ บมจ.กสท โทรคมนาคม ถนนแจ้งวัฒนะ เขตหลักสี่ กรุงเทพฯ
 

********************



ที่มา : http://www.thaigov.go.th/news/contents/details/7252