รัฐบาลไทย-ข่าวทำเนียบรัฐบาล-สธ. จัดพิธีทำบุญตักบาตรถวายเป็นพระราชกุศล ครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร







                                วันพฤหัสบดีที่ 12 ตุลาคม 2560                              





    347  













   สธ. จัดพิธีทำบุญตักบาตรถวายเป็นพระราชกุศล ครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร
 

   กระทรวงสาธารณสุข จัดพิธีทำบุญตักบาตรพระสงฆ์ 10 รูป  ถวายเป็นพระราชกุศลแด่พระบาทสมเด็จ พระปรมินทรมหาภูมิพลอดุลยเดช บรมนาถบพิตร ครบรอบ 1 ปี วันสวรรคต 





วันนี้ (12 ตุลาคม 2560) ที่กระทรวงสาธารณสุข จ.นนทบุรี ศ.คลินิกเกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วย นพ.เจษฎา โชคดำรงสุข ปลัดกระทรวงสาธารณสุข เป็นประธานพิธีทำบุญตักบาตร ข้าวสารอาหารแห้ง พระสงฆ์จำนวน 10 รูป ถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร ครบรอบ 1 ปี วันสวรรคต  โดยมี ผู้บริหารระดับสูง ข้าราชการ และเจ้าหน้าที่กระทรวงสาธารณสุข หน่วยงานในกำกับกระทรวงสาธารณสุข และสมาคมแม่บ้านสาธารณสุข เข้าร่วมกิจกรรม โดยการจัดพิธีทำบุญตักบาตรเนื่องในโอกาสครบรอบ 1 ปี วันสวรรคตฯ  และเชิญชวนหน่วยงานในสังกัดกระทรวงสาธารณสุขทั่วประเทศจัดกิจกรรมโดยพร้อมเพียงกัน เพื่อแสดงถึงความจงรักภักดีและสำนึกในพระมหากรุณาธิคุณที่ทรงมีต่อปวงชนชาวไทย เป็นศูนย์รวมจิตใจของคนในชาติ  พระองค์ทรงอุทิศพระวรกายในการปฏิบัติพระราชกรณียกิจอันน้อยใหญ่ เพื่อพสกนิกรชาวไทยอยู่เย็นเป็นสุข และเพื่อความเจริญก้าวหน้าของประเทศชาติเป็นสำคัญ

กิจกรรมในวันนี้ ณ บริเวณโถงชั้น 1 อาคาร 3  ตึกสำนักงานปลัดกระทรวงสาธารณสุข ประกอบด้วย การจุดธูปเทียนบูชาพระรัตนตรัย จุดเครื่องทองน้อยถวายราชสักการะพระบรมฉายาลักษณ์ พระบาทสมเด็จพระปรมินทรมหาภูมิพลอดุลยเดช บรมนาถบพิตร เจ้าหน้าที่อาราธนาศีล พระสงฆ์ให้ศีลและเจริญพระพุทธมนต์บทถวายพรพระ ประธานและผู้บริหารระดับสูงถวายผ้าไตร ถวายจตุปัจจัยไทยธรรมแด่พระสงฆ์ เจริญจิตภาวนา 89 วินาที พระสงฆ์อนุโมทนา  ประธานกรวดน้ำ-รับพร หลังจากนั้นร่วมทำบุญตักบาตรพระสงฆ์บริเวณลานพระอนุสาวรีย์  สมเด็จพระเจ้าพี่นางเธอ   เจ้าฟ้ากัลยาณิวัฒนา    กรมหลวงนราธิวาสราชนครินทร์ เสร็จพิธี ประธานและผู้บริหารระดับสูงถ่ายภาพร่วมกัน
 ************************ 12 ตุลาคม 2560



ที่มา : http://www.thaigov.go.th/news/contents/details/7368