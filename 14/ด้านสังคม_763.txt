รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.จันทบุรี เยี่ยมผู้สูงอายุ สานต่อภารกิจลดความเหลื่อมล้ำของสังคม และการสร้างโอกาสการเข้าถึงบริการของรัฐ







                                วันจันทร์ที่ 16 ตุลาคม 2560                              





    273  













   รมว.พม. ลงพื้นที่ จ.จันทบุรี เยี่ยมผู้สูงอายุ สานต่อภารกิจลดความเหลื่อมล้ำของสังคม และการสร้างโอกาสการเข้าถึงบริการของรัฐ
 

   รมว.พม. ลงพื้นที่ จ.จันทบุรี เยี่ยมผู้สูงอายุ สานต่อภารกิจลดความเหลื่อมล้ำของสังคม และการสร้างโอกาสการเข้าถึงบริการของรัฐ 





     วันที่ 15 ต.ค. 60 เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และคณะผู้บริหารกระทรวง พม. ลงพื้นที่เยี่ยมประชาชนในจังหวัดจันทบุรี ชี้แจงการดำเนินภารกิจของกระทรวง พม. เพื่อลดความเหลื่อมล้ำของสังคม และการสร้างโอกาสการเข้าถึงบริการของรัฐตามนโยบายของรัฐบาลให้กับประชาชนในพื้นที่ โดยมี นายวิทูรัช  ศรีนาม  ผู้ว่าราชการจังหวัดจันทบุรี ให้การต้อนรับ พร้อมส่งมอบบ้านตามโครงการซ่อมแซมบ้านผู้สูงอายุ เงินสงเคราะห์ผู้สูงอายุยากลำบาก เงินสงเคราะห์คนพิการ และเงินทุนการศึกษา เพื่อบรรเทาความเดือดร้อนแก่ประชาชนกลุ่มเป้าหมายของกระทรวง พม. ณ อบต.วังใหม่ ตำบลวังใหม่ อำเภอนายายอาม จังหวัดจันทบุรี

     พลตำรวจเอก อดุลย์ กล่าวว่า รัฐบาลห่วงใยประชาชนทั่วประเทศ และต้องการให้ทุกคนมีความเข้าใจในนโยบายและแนวทางการดำเนินงานที่สำคัญต่างๆ ของรัฐบาล โดยเฉพาะการลดความเหลื่อมล้ำของสังคม และการสร้างโอกาสการเข้าถึงบริการของรัฐ ซึ่งสอดคล้องกับการดำเนินภารกิจของกระทรวง พม. ในการพัฒนาคุณภาพชีวิตที่ดีของประชาชนทุกกลุ่มเป้าหมายในทุกพื้นที่ โดยจัดบริการ อาทิ การซ่อมแซมที่อยู่อาศัยผู้มีรายได้น้อย คนพิการ และผู้สูงอายุ และการช่วยเหลือในด้านต่างๆ สำหรับเด็ก เยาวชน คนพิการ ผู้สูงอายุ และผู้ประสบปัญหาทางสังคม ซึ่งรัฐบาลมีความตั้งใจจริง ในการป้องกันและแก้ไขปัญหาดังกล่าวอย่างเป็นรูปธรรม เพื่อให้ประชาชนทุกคนได้รับบริการและสิทธิสวัสดิการสังคมต่างๆ จากภาครัฐอย่างทั่วถึงและเท่าเทียมกัน

     พลตำรวจเอก อดุลย์ กล่าวต่อไปว่า กระทรวง พม. ให้ความสำคัญกับการเสริมพลังประชารัฐ เพื่อเป็นหุ้นส่วนในการขับเคลื่อนกิจกรรม ด้วยสำนึกความรับผิดชอบต่อสังคม สำหรับจังหวัดจันทบุรี เป็นจังหวัดที่มีความท้าทายต่อการดำเนินภารกิจของกระทรวง พม. โดยเฉพาะการดำเนินงานด้านผู้สูงอายุ การดูแลผู้สูงอายุที่ป่วยเรื้อรัง ติดเตียง และที่มีที่อยู่อาศัยไม่มั่นคงหรือไม่เหมาะสม ตลอดจนการกำหนดมาตรการระยะยาว เพื่อเตรียมความพร้อมสู่สังคมผู้สูงอายุ

     พลตำรวจเอก อดุลย์ กล่าวเพิ่มเติมว่า สำหรับการลงพื้นที่ ณ จังหวัดจันทบุรีในครั้งนี้ กระทรวง พม.
ได้ดำเนินงานโครงการสำคัญ อาทิ 1.) การส่งมอบบ้านโครงการซ่อมบ้านผู้สูงอายุ จำนวน 1 ราย 2.) การมอบเงินสงเคราะห์ผู้สูงอายุยากลำบาก จำนวน 50 ราย 3.) มอบทุนการศึกษาเด็ก จำนวน 50 ราย 4.) มอบเงินสงเคราะห์คนพิการ จำนวน 20 ราย และ 5.) มอบเงินสงเคราะห์ผู้มีรายได้น้อยและไร้ที่พึ่ง จำนวน 20 ราย รวมทั้งสิ้น 141 ราย นอกจากนี้ ได้เยี่ยมชมนิทรรศการเกี่ยวกับการดำเนินงานของศูนย์พัฒนาคุณภาพชีวิตและส่งเสริมอาชีพผู้สูงอายุ การดำเนินงานของโรงเรียนผู้สูงอายุ อาทิ กิจกรรมการออกกำลังเพื่อสุขภาพ การสาธิตการสานกระเป๋าจากผ้าร่มและวัสดุเหลือใช้ และการทำกิจกรรมจิตอาสาดูแลผู้สูงอายุจากนักเรียนตัวแทนสภาเด็กและเยาวชนตำบลวังใหม่

     “ทั้งนี้ กระทรวง พม. ได้มอบหมายภารกิจให้สำนักงานพัฒนาสังคมและความมั่นคงของมนุษย์จังหวัดจันทบุรี (พมจ.จันทบุรี) และทุกหน่วยงานในพื้นที่ หรือ One Home ให้ความร่วมมือในการบูรณาการทำงานในพื้นที่ อย่างจริงจัง พร้อมน้อมนำศาสตร์พระราชาเข้าใจ เข้าถึง พัฒนา มาแก้ไขปัญหาความเดือดร้อนของประชาชนอย่างเต็มกำลัง และหนุนเสริมการสร้างจิตอาสาในทุกระดับ โดยเฉพาะเด็กเยาวชนคนรุ่นใหม่ให้เป็นกำลังสำคัญในการพัฒนาจังหวัดจันทบุรีและประเทศชาติต่อไป” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/7427