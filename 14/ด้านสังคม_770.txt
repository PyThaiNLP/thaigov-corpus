รัฐบาลไทย-ข่าวทำเนียบรัฐบาล-พม. เห็นชอบแผนปฏิบัติการตามยุทธศาสตร์การคุ้มครองคนไร้ที่พึ่ง พ.ศ. 2561 มุ่งบูรณาการความร่วมมืออย่างเป็นระบบ







                                วันจันทร์ที่ 16 ตุลาคม 2560                              





    295  













   พม. เห็นชอบแผนปฏิบัติการตามยุทธศาสตร์การคุ้มครองคนไร้ที่พึ่ง พ.ศ. 2561 มุ่งบูรณาการความร่วมมืออย่างเป็นระบบ
 

   พม. เห็นชอบแผนปฏิบัติการตามยุทธศาสตร์การคุ้มครองคนไร้ที่พึ่ง พ.ศ. 2561 มุ่งบูรณาการความร่วมมืออย่างเป็นระบบ 





วันนี้ (16 ต.ค. 60) เวลา 13.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการคุ้มครองคนไร้ที่พึ่ง ครั้งที่ 2/2560 เพื่อพิจารณาแผนปฏิบัติการตามยุทธศาสตร์การคุ้มครองคนไร้ที่พึ่ง พ.ศ. 2561 ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า รัฐบาลโดยกระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักในการแก้ไขปัญหาคนไร้ที่พึ่ง โดยบูรณาการกับหน่วยงานที่เกี่ยวข้องทั้งภาครัฐและภาคเอกชนดำเนินการ ในรูปแบบคณะกรรมการคุ้มครองคนไร้ที่พึ่ง ตามพระราชบัญญัติคุ้มครองคนไร้ที่พึ่ง พ.ศ. 2560 - 2564การประชุมในวันนี้ที่ประชุมรับทราบรายงานผลการดำเนินงานของคณะอนุกรรมการ 4 คณะ ดังนี้ 1) คณะอนุกรรมการพัฒนามาตรการภายใต้คณะกรรมการคุ้มครองคนไร้ที่พึ่ง 2) คณะอนุกรรมการประเมินและติดตามผลการคุ้มครองคนไร้ที่พึ่ง 3) คณะอนุกรรมการสหวิชาชีพเพื่อการคุ้มครองคนไร้ที่พึ่ง 4) คณะอนุกรรมการคุ้มครองคนไร้ที่พึ่งจังหวัด
 
     พลตำรวจเอก อดุลย์ กล่าวต่อไปว่า การประชุมครั้งนี้ ที่ประชุมได้เห็นชอบตามที่คณะกรรมการคุ้มครองคนไร้ที่พึ่งได้จัดทำแผนปฏิบัติการตามยุทธศาสตร์การคุ้มครองคนไร้ที่พึ่ง พ.ศ. 2561 ซึ่งมีสาระสำคัญดังนี้ 1) การพัฒนากลไกการดำเนินงานของคณะทำงานสหวิชาชีพระดับจังหวัดและติดตามผลการดำเนินงาน 2) จัดทำมาตรฐานและคู่มือสำหรับการดำเนินงานของสถานคุ้มครองคนไร้ที่พึ่ง 3 ) พัฒนาสถานะบุคคลของคนไร้ที่พึ่งในสถานคุ้มครองฯ 4) ขยายผลตำบลต้นแบบสู่ "ศูนย์คุ้มครองคนไร้ที่พึ่งชุมชน” 5) ทบทวน จัดทำบันทึกความร่วมมือร่วมกับกรมสุขภาพจิต 6) พัฒนาหลักสูตรสนับสนุนการปฏิบัติงานของบุคลากร และ 7) ทบทวนบันทึกความร่วมมือกับองค์กรปกครองส่วนท้องถิ่น
 
     พลตำรวจเอก อดุลย์ กล่าวเพิ่มเติมว่า กองอำนวยการร่วมพระราชพิธีถวายพระเพลิงพระบรมศพ ได้ขอความร่วมมือ ให้กระทรวง พม. ดำเนินการจัดระเบียบคนไร้ที่พึ่ง คนขอทานบริเวณรอบท้องสนามหลวง และพื้นที่กรุงเทพมหานคร ระหว่างวันที่ 1 -31 ตุลาคม 2560 ซึ่งตนได้มอบนโยบายให้กรมพัฒนาสังคมและสวัสดิการ (พส.) ดำเนินการในการบูรณาการการทำงานร่วมกับกองบัญชาการตำรวจนครบาล (บช.น.) ในการจัดระเบียบคนไร้ที่พึ่ง คนขอทานบริเวณโดยรอบท้องสนามหลวง ในช่วงพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ทั้งนี้ ได้จัดชุดปฏิบัติการจัดระเบียบ วันละ 6 ชุด ซึ่งประกอบด้วย ชุดปฏิบัติการบ้านมิตรไมตรี นักพัฒนาสังคม นักสังคมสงเคราะห์ เจ้าหน้าที่พัฒนาสังคม และเจ้าหน้าที่ตำรวจ บช.น. โดยจากการลงพื้นที่ของชุดปฏิบัติการดังกล่าวตั้งแต่วันที่ 1-15 ตุลาคม 2560 พบว่า มีจำนวนทั้งสิ้น 77 ราย แบ่งเป็นคนไร้ที่พึ่ง 72 ราย และคนขอทาน 5 ราย โดยได้ทำการคัดกรองและให้การช่วยเหลือคุ้มครอง ตามกระบวนการพระราชบัญญัติคุ้มครองคนไร้ที่พึ่ง พ.ศ. 2557 และพระราชบัญญัติควบคุมการขอทาน พ.ศ. 2559
 
     "กระทรวง พม. โดย พส. มีความมุ่งมั่นในการพัฒนาคุณภาพชีวิตคนไร้ที่พึ่ง เพื่อให้คนไร้ที่พึ่ง รวมทั้ง คนขอทาน ได้รับการคุ้มครองและช่วยเหลือด้วยแนวทางที่ถูกต้อง สามารถประกอบอาชีพสร้างรายได้ และพึ่งพาตนเองได้ อีกทั้งสามารถใช้ชีวิตร่วมกับผู้อื่นในสังคมได้อย่างปกติสุข ทั้งนี้ หากพบเห็นคนไร้ที่พึ่งและคนขอทาน หรือผู้ประสบปัญหาทางสังคม สามารถแจ้งศูนย์ช่วยเหลือสังคม สายด่วน 1300 บริการ 24 ชั่วโมง ซึ่งกระทรวง พม. พร้อมประสานความช่วยเหลือไปยังหน่วยงานที่เกี่ยวข้อง” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/7442