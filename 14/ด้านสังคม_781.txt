รัฐบาลไทย-ข่าวทำเนียบรัฐบาล-รมว.พม. เห็นชอบร่างระเบียบคณะกรรมการคุ้มครองเด็กแห่งชาติว่าด้วยการจัดให้มีศูนย์รับเลี้ยงเด็ก ในสถานประกอบกิจการ พ.ศ. ...







                                วันศุกร์ที่ 20 ตุลาคม 2560                              





    284  













   รมว.พม. เห็นชอบร่างระเบียบคณะกรรมการคุ้มครองเด็กแห่งชาติว่าด้วยการจัดให้มีศูนย์รับเลี้ยงเด็ก ในสถานประกอบกิจการ พ.ศ. ...
 

   รมว.พม. เห็นชอบร่างระเบียบคณะกรรมการคุ้มครองเด็กแห่งชาติว่าด้วยการจัดให้มีศูนย์รับเลี้ยงเด็กในสถานประกอบกิจการ พ.ศ. ... 





     นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า เมื่อวันที่ 18 ตุลาคม 2560 พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการคุ้มครองเด็กแห่งชาติ ครั้งที่ 3/2560  เพื่อพิจารณาร่างระเบียบคณะกรรมการคุ้มครองเด็กแห่งชาติ ว่าด้วยการจัดให้มีศูนย์รับเลี้ยงเด็กในสถานประกอบกิจการ พ.ศ. ...  โดยมีผู้แทนจากหน่วยงานที่เกี่ยวข้อง อาทิ กระทรวง พม. กระทรวงมหาดไทย กระทรวงยุติธรรม กระทรวงศึกษาธิการ และกระทรวงสาธารณสุข เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ

     พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ร่วมกับ กระทรวงแรงงาน กระทรวงมหาดไทย กระทรวงศึกษาธิการ และกระทรวงสาธารณสุข ได้ดำเนินการส่งเสริมการจัดตั้งศูนย์เลี้ยงเด็กในสถานประกอบกิจการ โดยมีการลงนามในข้อตกลงความร่วมมือการดำเนินงานโครงการศูนย์เลี้ยงเด็กเพื่อผู้ใช้แรงงานในสถานประกอบกิจการและชุมชน เมื่อปี 2547 ซึ่งมีเป้าหมายเพื่อส่งเสริม สนับสนุน และประชาสัมพันธ์ให้นายจ้าง รวมถึงเจ้าของสถานประกอบกิจการในนิคมอุตสาหกรรม หน่วยงานก่อสร้าง รัฐวิสาหกิจตระหนักถึงความสำคัญของการจัดตั้งศูนย์เลี้ยงเด็กฯ อีกทั้งกระทรวงการคลังร่วมกับกระทรวงแรงงาน ได้สร้างแรงจูงใจ ด้วยการเสนอมาตรการทางภาษีในการกำหนดหลักเกณฑ์ วิธีการ และเงื่อนไข เพื่อยกเว้นภาษีเงินได้ในการจัดตั้งสถานรับเลี้ยงเด็กตามกฎหมาย ระหว่างปี 2554 - 2558 และต้องจดทะเบียนกับกระทรวง พม. ทั้งนี้ เมื่อสิ้นสุดมาตรการดังกล่าว พบว่า ไม่มีสถานประกอบกิจการใดสามารถขอใช้สิทธิยกเว้นภาษี เนื่องจากการขาดความรู้ความเข้าใจเกี่ยวกับกฎหมาย และระเบียบในการจดทะเบียนจัดตั้งสถานรับเลี้ยงเด็ก

     พลตำรวจเอก อดุลย์ กล่าวต่อไปว่า ทั้งนี้ กระทรวงการคลัง โดยสำนักงานเศรษฐกิจการคลัง ได้หารือร่วมกับกระทรวง พม. โดยกรมกิจการเด็กและเยาวชน (ดย.)  กรมสรรพากร และกระทรวงแรงงาน เพื่อเสนอต่ออายุมาตรการลดหย่อนภาษี ซึ่งเป็นการสร้างแรงจูงใจให้ภาคเอกชนจัดตั้งศูนย์รับเลี้ยงเด็กมากขึ้น จากนั้นกรมสรรพากรได้ยกร่างกฎหมายที่เกี่ยวข้อง โดยให้สิทธิเมื่อคณะรัฐมนตรีมีมติเห็นชอบจนถึงวันที่ 31 ธันวาคม 2563  ในขณะที่ กระทรวง พม. ได้แต่งตั้งคณะทำงานยกร่างกฎกระทรวง ว่าด้วยการจัดตั้งศูนย์รับเลี้ยงเด็กในสถานประกอบกิจการขึ้นมา เพื่อทบทวนและปรับปรุงหลักเกณฑ์การจัดตั้งสถานรับเลี้ยงเด็กภายใต้กฎกระทรวงฯ พ.ศ. 2549 ให้เหมาะสมกับบริบทของสถานประกอบกิจการ ซึ่งคณะทำงานดังกล่าวได้ ให้เสนอร่างระเบียบคณะกรรมการคุ้มครองเด็กแห่งชาติว่าด้วยการจัดให้มีศูนย์รับเลี้ยงเด็กในสถานประกอบกิจการ พ.ศ. ... ต่อคณะกรรมการคุ้มครองเด็กแห่งชาติ

     พลตำรวจเอก อดุลย์ กล่าวเพิ่มเติมว่า สำหรับการประชุมครั้งนี้ ได้เห็นชอบในหลักการของร่างระเบียบคณะกรรมการคุ้มครองเด็กแห่งชาติว่าด้วยการจัดให้มีศูนย์รับเลี้ยงเด็กในสถานประกอบกิจการ พ.ศ. ... โดยขอให้นำข้อสังเกตไปปรับแก้ไข อาทิ ด้านสถานที่ คุณลักษณะและหน้าที่ของผู้ดูแลเด็ก รวมถึงบริหารจัดการศูนย์ ก่อนเสนอลงนามและประกาศในราชกิจจานุเบกษาต่อไป ทั้งนี้ การส่งเสริมการจัดให้มีศูนย์รับเลี้ยงเด็กในสถานประกอบกิจการ นับว่าเป็นการคุ้มครองสวัสดิภาพของเด็ก และส่งเสริมให้บิดา มารดา หรือผู้ปกครอง ที่เป็นลูกจ้างในสถานประกอบกิจการมีโอกาสดูแลเด็กอย่างใกล้ชิด  ซึ่งเป็นพื้นฐานสำคัญที่สร้างความอบอุ่นและส่งผลต่อพัฒนาการของเด็กทางด้านร่างกาย จิตใจ อารมณ์ สังคม สติปัญญา และจริยธรรม



ที่มา : http://www.thaigov.go.th/news/contents/details/7537