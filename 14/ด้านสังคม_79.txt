รัฐบาลไทย-ข่าวทำเนียบรัฐบาล-รมว.พม. ชื่นชม 2 คนพิการสู้ชีวิต มุมานะทำงานหาเลี้ยงตนเอง และครอบครัว ที่ จ.ตรัง และนครราชสีมา 







                                วันอังคารที่ 4 เมษายน 2560                              





    213  













   รมว.พม. ชื่นชม 2 คนพิการสู้ชีวิต มุมานะทำงานหาเลี้ยงตนเอง และครอบครัว ที่ จ.ตรัง และนครราชสีมา 
 

   รมว.พม. ชื่นชม 2 คนพิการสู้ชีวิต มุมานะทำงานหาเลี้ยงตนเอง และครอบครัว ที่ จ.ตรัง และนครราชสีมา  





วันนี้ (4 เม.ย. 60) เวลา 07.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 606/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีชายวัย 40 ปี พิการแขนด้วนทั้ง 2 ข้าง แต่สู้ชีวิต ประดิษฐ์แขนเทียมขึ้นเอง และใช้งานได้อย่างคล่องแคล่ว อีกทั้งยังประกอบอาชีพรับจ้างเชื่อมเหล็กต่างๆ เพื่อหาเงินจุนเจือครอบครัว เลี้ยงดูตัวเอง และพ่อ-แม่แก่ชรา ที่อำเภอเมือง จังหวัดตรัง และกรณีหญิงวัย 41 ปี พิการแขนด้วนทั้ง 2 ข้าง แต่สู้ชีวิต รับจ้างทำงานทุกอย่าง ทั้งทำไร่ ทำสวน เก็บพริก เก็บข้าวโพด และถางหญ้า โดยใช้เท้าทั้ง 2 ข้าง แทนมือที่ด้วน เพื่อหาเงินจุนเจือครอบครัว เลี้ยงดูตัวเอง หลาน 3 คน ซึ่งแยกไปมีครอบครัวแล้ว 2 คน และเหลนอีก 1 คน ครอบครัวมีฐานะยากจน ที่อำเภอวังน้ำเขียว จังหวัดนครราชสีมา นั้น ตนขอชื่นชมในความขยันหมั่นเพียร มีความมุมานะ อดทน ไม่ย่อท้อต่ออุปสรรคทางร่างกายในการดำเนินชีวิต น่ายกย่องเป็นแบบอย่างที่ดีของคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ตรัง และ พมจ.นครราชสีมา และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของ 2 ครอบครัวดังกล่าว พร้อมให้การช่วยเหลือในเบื้องต้นตามภารกิจด้านคนพิการของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น นอกจากนี้ ได้ประสานความร่วมมือกับหน่วยงานที่เกี่ยวข้อง ในพื้นที่ช่วยเหลือดูแลในการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว อาทิ การรักษาพยาบาลอาการป่วยและการตรวจสุขภาพ การปรับปรุงที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมกับการใช้ชีวิต ของคนพิการ และการแนะนำบริการสวัสดิการสังคมเพื่อขอรับสิทธิตามกฎหมาย เป็นต้น 



ที่มา : http://www.thaigov.go.th/news/contents/details/2887