รัฐบาลไทย-ข่าวทำเนียบรัฐบาล-สธ. ประชุมทางไกลทดสอบระบบสื่อสาร แผนการจัดบริการดูแลประชาชนงานพระราชพิธีถวายพระเพลิงพระบรมศพฯ และความพร้อมจิตอาสาเฉพาะกิจด้านการแพทย์







                                วันเสาร์ที่ 21 ตุลาคม 2560                              





    386  













   สธ. ประชุมทางไกลทดสอบระบบสื่อสาร แผนการจัดบริการดูแลประชาชนงานพระราชพิธีถวายพระเพลิงพระบรมศพฯ และความพร้อมจิตอาสาเฉพาะกิจด้านการแพทย์
 

   กระทรวงสาธารณสุข ประชุมวิดีโอทางไกลกับศูนย์ปฏิบัติการด้านการแพทย์และสาธารณสุขส่วนภูมิภาค ทดสอบระบบสื่อสาร แผนการจัดบริการดูแลประชาชนในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร  





กระทรวงสาธารณสุข ประชุมวิดีโอทางไกลกับศูนย์ปฏิบัติการด้านการแพทย์และสาธารณสุขส่วนภูมิภาค ทดสอบระบบสื่อสาร แผนการจัดบริการดูแลประชาชนในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร และความพร้อมจิตอาสาเฉพาะกิจด้านการแพทย์
วันนี้ (21 ตุลาคม 2560) ที่กระทรวงสาธารณสุข จ.นนทบุรี นายแพทย์มรุต จิรเศรษฐสิริ รองปลัดกระทรวงสาธารณสุข ประชุมวิดีโอทางไกลศูนย์ปฏิบัติการด้านการแพทย์และสาธารณสุข (Operation Center : OC) ส่วนกลางและส่วนภูมิภาค ว่า ในวันนี้เป็นวันซ้อมใหญ่ริ้วขบวนพระบรมราชอิสริยยศในพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ในส่วนกระทรวงสาธารณสุขได้ซักซ้อมทำความเข้าใจกับศูนย์ปฏิบัติการด้านการแพทย์และสาธารณสุขส่วนภูมิภาค ใน 3 เรื่องหลัก คือ 1.ระบบสื่อสาร โดยได้มีการจัดเตรียมระบบสื่อสาร ทั้งในช่องทางหลักคือ โทรศัพท์ โทรสาร สื่อโซเซียล พร้อมระบบสำรอง ได้แก่ ระบบวิดีโอคอนเฟอร์เร็นซ์  วิทยุสื่อสาร และวิทยุผ่านอินเตอร์เนต ซึ่งขณะนี้ในระบบหลักทุกจังหวัดพร้อม 100 เปอร์เซ็นต์ ส่วนระบบสำรองพร้อมมากกว่า ร้อยละ 80
 
2.แผนการจัดบริการดูแลประชาชนด้านการแพทย์และสาธารณสุข ในส่วนภูมิภาคได้รายงานความพร้อมของทีมปฏิบัติการ อาทิ แพทย์เฉพาะทาง ยาเวชภัณฑ์  ทีมแพทย์ประจำจุดพระราชพิธี ทีมแพทย์ฉุกเฉิน ทีมสุขภาพจิต ทีมเฝ้าระวังสอบสวนโรค ทีมอนามัยสิ่งแวดล้อม รวมทั้งการสำรองเตียงรับผู้ป่วย รถพยาบาล โรงพยาบาลรับ-ส่งต่อ สำหรับในส่วนกลาง  ระหว่างวันที่ 24-28 ตุลาคม 2560 ได้สนับสนุนทีมปฏิบัติการฉุกเฉินทางการแพทย์เคลื่อนที่เร็ว (Mini MERT) 15 ทีมจากเขตสุขภาพที่ 4,5,6 จำนวน 15 ทีมหมุนเวียนปฏิบัติงาน 24 ชั่วโมง
 
    3.ทีมจิตอาสาเฉพาะกิจด้านการแพทย์ ได้จัดอบรมให้มีความรู้ด้านการปฐมพยาบาล ดูแลสุขภาพกาย-ใจ เบื้องต้น การใช้เครื่องกระตุกหัวใจไฟฟ้า (AED) ทุกจังหวัดจัดอบรมเรียบร้อยแล้ว
 
ทั้งนี้ ขอให้ประชาชนติดตามข้อมูลข่าวสารในการปฏิบัติตัวในการเข้าร่วมพระราชพิธีฯ จากหน่วยงานราชการที่เกี่ยวข้องและขอให้เตรียมพร้อมร่างกาย จิตใจ ให้พร้อมเข้าร่วมงานพระราชพิธี หากเจ็บป่วยฉุกเฉินให้แจ้งทีมแพทย์ที่กระจายอยู่ในพื้นที่จัดพระราชพิธี ให้สังเกตปลอกแขนสีขาว มีกากบาทสีเขียว หรือโทรสายด่วน 1669 และสายด่วนกรมสุขภาพจิต 1323 
****************************************  21 ตุลาคม 2560

 

 

 

 

 




ที่มา : http://www.thaigov.go.th/news/contents/details/7565