รัฐบาลไทย-ข่าวทำเนียบรัฐบาล-รมว.พม. ชื่นชมเด็กหนุ่มสู้ชีวิตวัย 15 ปี รับจ้างแบกมันสำปะหลัง เพื่อหารายได้เลี้ยงดูครอบครัว อีก 8 ชีวิต ที่ จ.ปราจีนบุรี







                                วันอังคารที่ 24 ตุลาคม 2560                              





    202  













   รมว.พม. ชื่นชมเด็กหนุ่มสู้ชีวิตวัย 15 ปี รับจ้างแบกมันสำปะหลัง เพื่อหารายได้เลี้ยงดูครอบครัว อีก 8 ชีวิต ที่ จ.ปราจีนบุรี
 

   รมว.พม. ชื่นชมเด็กหนุ่มสู้ชีวิตวัย 15 ปี รับจ้างแบกมันสำปะหลัง เพื่อหารายได้เลี้ยงดูครอบครัว อีก 8 ชีวิต ที่ จ.ปราจีนบุรี พร้อมกำชับ จนท. เร่งช่วยเหลือผู้ด้อยโอกาสและผู้ประสบปัญหาทางสังคม ที่ จ.อ่างทอง และสระบุรี 





     วันนี้ (24 ต.ค. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 739/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ

     พลตำรวจเอก อดุลย์ กล่าวว่า จากกรณีเด็กหนุ่มวัย 15 ปี นักเรียนชั้น ม.3 ของโรงเรียนแห่งหนึ่ง ครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและในวันหยุดทำงานรับจ้างแบกมันสําปะหลังวันละ หลายร้อยกิโลกรัม และทำงานรับจ้างทั่วไป เพื่อหารายได้จุนเจือครอบครัว ต้องเลี้ยงดูถึง 9 ชีวิต ทั้งพ่อแก่ชราวัย 73 ปี ป่วยเป็นโรคหอบหืด และความดันโลหิตสูง แม่วัย 59 ปี ป่วยเป็นโรคลำไส้ พี่สาวอีก 2 คน ป่วยเป็นโรคความดันโลหิตสูง และหลานอีก 4 คน โดยทั้ง 9 ชีวิต อาศัยในบ้านสภาพเก่าทรุดโทรม มีเพียงหลังคามุ่งด้วยหญ้าและสังกะสี ไม่สามารถกันฝนได้ ที่อำเภอกบินทร์บุรี จังหวัดปราจีนบุรี นั้น ตนขอชื่นชมเด็กหนุ่มคนดังกล่าว ที่มีความขยันหมั่นเพียร ความกตัญญู และความตั้งใจ มุมานะอดทนในการช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดปราจีนบุรี (พมจ.ปราจีนบุรี) พร้อมหน่วยงานที่เกี่ยวข้อง เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก  และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทุกคนอย่างต่อเนื่องในระยะยาว และการรักษาพยาบาลของผู้ที่ป่วยทั้งหมดอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

         พลตำรวจเอก อดุลย์ กล่าวต่อไปว่า สำหรับกรณี 2 สามี-ภรรยาแก่ชรา ป่วยหลายโรครุมเร้า ประกอบอาชีพเก็บของเก่าขาย ต้องรับภาระเลี้ยงดูหลานสาววัย 11 ขวบ ซึ่งครอบครัวมีฐานะยากจน ทั้ง 3 ชีวิต อาศัยในบ้านสภาพเก่าทรุดโทรม ไม่มีไฟฟ้าและน้ำประปาใช้ ที่จังหวัดอ่างทอง นั้น ตนได้กำชับให้พัฒนาสังคมและความมั่นคงของมนุษย์จังหวัดอ่างทอง (พมจ.อ่างทอง) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม.พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด และการศึกษาของหลานสาวคนดังกล่าวอย่างต่อเนื่องในระยะยาว รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมร่วมหารือกับหน่วยงานในพื้นที่สำหรับแนวทางการช่วยเหลือในระยะยาวต่อไป

     พลตำรวจเอก อดุลย์ กล่าวต่ออีกว่า จากกรณีชายชราวัย 61 ปี พิการขาซ้ายอ่อนแรง ใช้ชีวิตเพียงลำพัง อาศัยหลับนอนในเต็นท์เก่าๆ ที่กางอยู่ข้างกำแพงบริเวณใกล้ป่าช้าแห่งหนึ่ง อาศัยขอข้าววัดกินประทังชีวิต ที่อำเภอพระพุทธบาท จังหวัดสระบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดสระบุรี (พมจ.สระบุรี) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น ซึ่งขณะนี้ หน่วยงานในพื้นที่ คือ ศูนย์คุ้มครองคนไร้ที่พึ่ง จ.สระบุรี ได้ลงพื้นที่ให้ความช่วยเหลือในเบื้องต้นเรียบร้อยแล้ว อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยอย่างใกล้ชิด ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมร่วมกันหารือสำหรับแนวทางการช่วยเหลือในระยะยาวต่อไป      

     พลตำรวจเอก อดุลย์ กล่าวเพิ่มเติมว่า ขณะนี้ หลายพื้นที่ทางภาคเหนือและภาคอีสาน มีสภาพอากาศหนาวเย็นและหมอกหนาปกคลุม สภาพอากาศที่เย็นชื้นจะทำให้เชื้อโรคมีชีวิตอยู่ในสิ่งแวดล้อมได้นานขึ้น สามารถแพร่กระจายได้ง่ายและรวดเร็ว จึงมีความห่วงใยประชาชนและขอฝากให้ดูแลสุขภาพให้แข็งแรงและทำร่างกายให้อบอุ่นอยู่เสมอ สวมใส่เสื้อผ้าหนาๆ โดยเฉพาะเด็กเล็ก ผู้สูงอายุ และผู้ที่มีโรคประจำตัว เพราะเสี่ยงต่อการป่วยได้ง่าย



ที่มา : http://www.thaigov.go.th/news/contents/details/7594