รัฐบาลไทย-ข่าวทำเนียบรัฐบาล-สธ. เตือนประชาชนในพื้นที่น้ำท่วม- เพิ่มความระมัดระวังไฟฟ้าดูด







                                วันอังคารที่ 24 ตุลาคม 2560                              





    264  













   สธ. เตือนประชาชนในพื้นที่น้ำท่วม- เพิ่มความระมัดระวังไฟฟ้าดูด
 

   ปลัดกระทรวงสาธารณสุข เตือนประชาชนในพื้นที่น้ำท่วม ระมัดระวังอันตรายจากไฟฟ้าดูด ระวังการเข้าใกล้เสาไฟฟ้า ปลั๊กไฟ หรืออุปกรณ์ไฟฟ้าที่แช่น้ำ 





 เนื่องจากกระแสไฟฟ้าจะกระจายในรัศมี 3-5 เมตร หากพบคนถูกไฟฟ้าดูด ห้ามเอามือไปจับผู้ถูกไฟฟ้าดูดโดยตรง ให้ใช้ไม้แห้ง หรือผ้าแห้ง นำคนเจ็บออกมา แล้วรีบนำส่งโรงพยาบาลหรือโทรแจ้งสายด่วน 1669

นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า ตั้งแต่วันที่ 10 ตุลาคมเป็นต้นมาที่มีฝนตกมากในหลายพื้นที่ ขณะนี้มี 19 จังหวัดที่ยังคงประสบอุทกภัย น้ำไหลหลาก และน้ำเอ่อล้นตลิ่ง จากพายุดีเปรสชั่นและการระบายน้ำของเขื่อนเจ้าพระยา ได้แก่ จังหวัดตาก พิจิตร นครสวรรค์ ชัยนาท สิงห์บุรี อ่างทอง พระนครศรีอยุธยา ลพบุรี ขอนแก่น กาฬสินธุ์ หนองบัวลําภู เพชรบูรณ์ มหาสารคาม รอยเอ็ด อุบลราชธานี อุทัยธานี สุโขทัย ปทุมธานี และสุพรรณบุรี จึงได้กำชับให้สถานบริการสาธารณสุขที่อยู่ตามแนวแม่น้ำเจ้าพระยา ตลอดแนวสมุทรปราการ กรุงเทพมหานคร นนทบุรี ปทุมธานี พระนครศรีอยุธยา ให้ความสำคัญและดำเนินการตามแผนรับมือน้ำท่วมที่เตรียมไว้ เพื่อให้การบริการดูแลรักษาประชาชนได้อย่างต่อเนื่อง

นอกจากนี้ มวลน้ำที่ไหลลงมาเข้าสู่เขตเมือง ท่วมถนนและบ้านเรือนของประชาชน อาจเกิดไฟฟ้ารั่วไหล  ได้ให้สำนักงานสาธารณสุขจังหวัด ประชาสัมพันธ์ให้ความรู้ประชาชนในการป้องกันไฟฟ้าดูด  และขอแนะนำประชาชนให้ตัดกระแสไฟฟ้าชั้นล่างของบ้าน โดยก่อนจะทำการตัดวงจรไฟฟ้า ควรสวมรองเท้าและถุงมือยางที่กันน้ำได้ อย่าเดินลุยน้ำ ให้หาวัสดุที่เป็นฉนวนไฟฟ้า เช่น ลังไม้ กล่องพลาสติก ใช้เป็นทางเดิน เพื่อไม่ให้ร่างกายถูกน้ำ ในการเดินผ่านบริเวณน้ำท่วมขอให้หลีกเลี่ยงการเข้าใกล้เสาไฟฟ้า เสาเหล็กที่มีอุปกรณ์ไฟฟ้าหรือปลั๊กไฟฟ้า เนื่องจากกระแสไฟฟ้าจะกระจายเป็นวงกว้างในรัศมีไม่ต่ำกว่า 3-5 เมตร

นายแพทย์เจษฎากล่าวต่อว่า หากพบคนถูกไฟฟ้าดูด ก่อนเข้าไปช่วยเหลือจะต้องตัดการจ่ายไฟทันที โดยสับคัตเอ้าต์ตัดกระแสไฟฟ้าก่อน หากไม่สามารถทำได้ ให้ใช้ไม้แห้งหรืออุปกรณ์ที่เป็นฉนวนไฟฟ้า เช่น ท่อแป๊บพลาสติก เขี่ยอุปกรณ์ไฟฟ้าให้พ้นจากผู้ที่ถูกไฟฟ้าดูด หรือใช้ผ้าแห้ง หรือเชือกดึงผู้ถูกไฟฟ้าดูดออกจากจุดที่เกิดเหตุโดยเร็วที่สุด ประการสำคัญร่างกายของผู้ให้ความช่วยเหลือ ต้องไม่เปียกน้ำและสวมรองเท้า หรือให้ยืนในที่แห้ง และห้ามใช้มือไปจับต้องคนที่กำลังถูกไฟฟ้าดูดโดยตรง เพราะจะทำให้ถูกไฟฟ้าดูดและเสียชีวิตด้วยได้ หากคนที่ถูกไฟฟ้าดูดมีอาการหมดสติ และหัวใจหยุดเต้น ให้ปฐมพยาบาลเบื้องต้นโดยใช้ฝ่ามือทั้ง 2 ข้างซ้อนทับกัน กดลงตรงกลางหน้าอกลึกขนาด 1 นิ้ว ถึง 1 นิ้วครึ่ง อย่างน้อย 100 ครั้งต่อนาที และรีบนำส่งโรงพยาบาล หรือโทรศัพท์ขอความช่วยเหลือหน่วยแพทย์ฉุกเฉินได้ที่หมายเลข 1669 ตลอด 24 ชั่วโมง
ตุลาคม 3/9 ********************************  24 ตุลาคม 2560



ที่มา : http://www.thaigov.go.th/news/contents/details/7605