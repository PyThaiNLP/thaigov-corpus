รัฐบาลไทย-ข่าวทำเนียบรัฐบาล-พม. เดินหน้าสานต่องานประชารัฐเพื่อสังคม จับมือ อมตะนคร เตรียมจ้างงานคนพิการ และผู้สูงอายุ กว่า 700 อัตรา







                                วันจันทร์ที่ 30 ตุลาคม 2560                              





    449  













   พม. เดินหน้าสานต่องานประชารัฐเพื่อสังคม จับมือ อมตะนคร เตรียมจ้างงานคนพิการ และผู้สูงอายุ กว่า 700 อัตรา
 

   พม. เดินหน้าสานต่องานประชารัฐเพื่อสังคม จับมือ อมตะนคร เตรียมจ้างงานคนพิการ และผู้สูงอายุ กว่า 700 อัตรา 





วันนี้ (30 ต.ค. 60) เวลา 10.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) คณะผู้บริหารกระทรวง พม. นพ.วิชัย โชควิวัฒน ประธานสมาคมสภาผู้สูงอายุแห่งประเทศไทย และนายกสมาคมคนพิการทั้ง 5 ประเภท หารือร่วมกับ นายวิกรม กรมดิษฐ์ ประธานเจ้าหน้าที่บริหาร บริษัท อมตะ คอร์ปอเรชัน จำกัด (มหาชน) เกี่ยวกับแนวทางการพัฒนาเด็ก คนพิการ และผู้สูงอายุ โดยเฉพาะการจัดตั้งศูนย์ฝึกอบรมคนพิการและผู้สูงอายุ เพื่อเพิ่มทักษะความสามารถสนับสนุนให้แก่สถานประกอบการในนิคมอุตสาหกรรมอมตะนคร ณ ห้องประชุม ชั้น 8 กระทรวง พม. สะพานขาว กรุงเทพฯ
 
     พลตำรวจเอก อดุลย์ กล่าวว่า เนื่องด้วยเมื่อวันที่ 24 เม.ย. 60 ที่ผ่านมา ตนและคณะผู้บริหารกระทรวง พม. ได้หารือร่วมกับ นายวิกรม กรมดิษฐ์ ประธานเจ้าหน้าที่บริหาร บริษัท อมตะ คอร์ปอเรชัน จำกัด (มหาชน) เพื่อเตรียมแนวทางในความร่วมมือสำหรับการส่งเสริมการจ้างงานคนพิการและผู้สูงอายุในภาคอุตสาหกรรมอย่างเป็นระบบ โดยนิคมอุตสาหกรรมอมตะนคร มีสถานประกอบการในสังกัดมากกว่า 1,200 แห่ง และพนักงานมากกว่า 300,000 คน นอกจากนี้ ยังมีต้นทุนหลายอย่างที่พร้อมต่อการสร้างนิคมอุตสาหกรรมต้นแบบในการจ้างงานคนพิการ และผู้สูงอายุ อีกทั้งได้หารือในประเด็นเกี่ยวกับการส่งเสริมให้ศูนย์รับเลี้ยงเด็กในสถานประกอบการดำเนินงานอย่างเป็นระบบตามมาตรฐานของศูนย์เด็กเล็กทั่วประเทศ
 
     พลตำรวจเอก อดุลย์ กล่าวต่อไปว่า จากการหารือดังกล่าวกระทรวง พม. ได้จัดทำแบบสอบถามให้ทางอมตะ เพื่อนำส่งต่อให้กับสถานประกอบการในสังกัด โดยเก็บข้อมูล 4 ส่วน ได้แก่ 1) ข้อมูลทั่วไปของบริษัท/สถานประกอบการ 2) ข้อมูลด้านการจ้างงานคนพิการ 3) ข้อมูลด้านการจ้างงานผู้สูงอายุ และ 4) ข้อมูลด้านการพัฒนาเด็ก จากนั้น จะได้นำข้อมูลมาศึกษาถึงความต้องการจ้างงานคนพิการ และผู้สูงอายุ ประเภทหรือตำแหน่งงานที่ต้องการจ้าง รวมถึงการจัดฝึกอบรม ทักษะอาชีพและการสนับสนุนผลิตภัณฑ์หรือผลงานของคนพิการและผู้สูงอายุ พร้อมทั้งการจัดสิ่งอำนวยความสะดวกในสถานประกอบการ และการจัดตั้งสถานรับเลี้ยงเด็กในสถานประกอบการ ทั้งนี้ ทางอมตะได้ดำเนินการส่งแบบสอบถามให้สถานประกอบการกลุ่มแรกแล้ว โดยมีความต้องการจ้างงานคนพิการในเบื้องต้น ในตำแหน่งเจ้าหน้าที่ธุรการ ฝ่ายผลิต นักบัญชี พนักงานทำความสะอาด และมีความต้องการจ้างงานผู้สูงอายุในตำแหน่งที่ปรึกษา 
 
     พลตำรวจเอก อดุลย์ กล่าวเพิ่มเติมว่า สำหรับการหารือในครั้งนี้ เป็นการหารือถึงแนวทางการพัฒนาเด็ก คนพิการ และผู้สูงอายุ โดยเฉพาะการจัดตั้งศูนย์ฝึกอบรมคนพิการและผู้สูงอายุในนิคมอุตสาหกรรมอมตะนคร เพื่อแก้ปัญหาเรื่องการจัดหาคนพิการที่ไม่ตรงตามความต้องการของสถานประกอบการ และแนวทางความร่วมมือด้านการพัฒนาเด็กเล็ก เช่น การจัดตั้งศูนย์เด็กเล็กในสถานประกอบการให้เป็นไปตามมาตรฐาน โดยภาครัฐได้มีมาตรการจูงใจทางภาษี รวมถึงมาตรการสนับสนุนอื่นๆ พร้อมอยู่แล้ว ซึ่งผลการหารือระหว่าง อมตะนคร และกระทรวง พม. เรื่องการจ้างงานคนพิการ ผู้สูงอายุ ในสถานประกอบการในนิคมอุตสาหกรรมอมตะนคร ที่มีมากกว่า 1,200 แห่ง 300,000 กว่าอัตรา โดยในเบื้องต้นมีสถานประกอบการกลุ่มแรก 50 แห่ง จะมีความต้องการจ้างงานคนพิการและผู้สูงอายุจำนวนกว่า 700 อัตรา ซึ่งจะมีการจัดทำแผนปฏิบัติการการจ้างงานคนพิการและผู้สูงอายุให้เป็นระบบ โดยทางอมตะนครจะมีการปรับสภาพแวดล้อมตามหลัก Universal Design รวมทั้งจัดหาสิ่งอำนวยความสะดวก และสวัสดิการต่างๆ เช่น หอพัก วีลแชร์ รถรับ-สั่ง เพื่ออำนวยความสะดวกต่อการทำงานของคนพิการและผู้สูงอายุ
 
     "นอกจากนี้ ตนได้มอบหมายให้คณะทำงานจัดทำแผนปฏิบัติในระยะกลาง - ยาว สำหรับความร่วมมือ เพื่อให้เกิด Smart City โดยศึกษาโมเดลของประเทศญี่ปุ่น และประสานความร่วมมือกับสถานทูตญี่ปุ่นในประเด็นดังกล่าวให้แล้วเสร็จภายใน 3 เดือน เพื่อขับเคลื่อนให้เห็นผลเป็นรูปธรรมต่อไป อย่างไรก็ตาม ขอชื่นชมนายวิกรม กรมดิษฐ์ ที่มีวิสัยทัศน์และความตั้งใจที่จะตอบแทนสังคมและเชื่อมั่นว่าความร่วมมือระหว่างกระทรวง พม. และอมตะนครในครั้งนี้ จะเป็นอีกหนึ่งก้าวที่สำคัญในการพัฒนาสังคมตามแนวทางประชารัฐของรัฐบาล” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/7675