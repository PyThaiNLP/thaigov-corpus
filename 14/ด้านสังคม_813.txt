รัฐบาลไทย-ข่าวทำเนียบรัฐบาล-รมว.พม. กำชับบ้านมิตรไมตรี กรุงเทพมหานคร เร่งช่วยเหลือกลุ่มคนไร้ที่พึ่งและคนขอทานกลุ่มใหม่ แถวย่านเยาวราช กทม. พร้อมฟื้นฟูและพัฒนาคุณภาพชีวิต เพื่อกลับคืนสู่สังคม







                                วันพุธที่ 1 พฤศจิกายน 2560                              





    206  













   รมว.พม. กำชับบ้านมิตรไมตรี กรุงเทพมหานคร เร่งช่วยเหลือกลุ่มคนไร้ที่พึ่งและคนขอทานกลุ่มใหม่ แถวย่านเยาวราช กทม. พร้อมฟื้นฟูและพัฒนาคุณภาพชีวิต เพื่อกลับคืนสู่สังคม
 

   รมว.พม. กำชับบ้านมิตรไมตรี กรุงเทพมหานคร เร่งช่วยเหลือกลุ่มคนไร้ที่พึ่งและคนขอทานกลุ่มใหม่ แถวย่านเยาวราช กทม. พร้อมฟื้นฟูและพัฒนาคุณภาพชีวิต เพื่อกลับคืนสู่สังคม 





วันนี้ (1 พ.ย. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 744/2557-2560 เพื่อรับทราบปัญหาทางสังคมต่างๆ ที่เกิดขึ้นประจำวัน พร้อมหาแนวทางป้องกันและแก้ไขปัญหาดังกล่าวร่วมกับหน่วยงานที่เกี่ยวข้อง ว่า จากกรณีมีผู้พบเห็น กลุ่มคนไร้ที่พึ่งและคนขอทาน จำนวน 6 ราย แถวย่านเยาวราช กรุงเทพมหานคร นั้น ตนได้กำชับให้กรมพัฒนาสังคมและสวัสดิการ (พส.) และหน่วยงานที่เกี่ยวข้อง ลงพื้นที่เพื่อเร่งตรวจสอบข้อเท็จจริงและให้การช่วยเหลือในเบื้องต้น ตามภารกิจของกระทรวง พม. ทั้งนี้ ตนได้รับรายงานว่า บ้านมิตรไมตรี กรุงเทพมหานคร สังกัด พส. ร่วมกับ สถานีตำรวจนครบาลพลับพลาไชย 2 (สน.พลับพลาไชย 2) ได้ลงพื้นที่ย่านเยาวราช เมื่อวันอังคารที่ 31 ตุลาคมที่ผ่านมา ซึ่งภายหลังตรวจสอบข้อเท็จจริง พบว่า กลุ่มคนไร้ที่พึ่งและคนขอทานทั้ง 6 ราย แบ่งเป็น 1) คนไร้ที่พึ่ง จำนวน 5 ราย เป็นชาย จำนวน 4 ราย และหญิง จำนวน 1 ราย และ 2) คนขอทาน เป็นชาย จำนวน 1 ราย ซึ่งทั้งหมดเป็นคนไทยและเป็นกลุ่มคนไร้ที่พึ่งและคนขอทานกลุ่มใหม่ที่มาใช้ชีวิตในที่สาธารณะ จึงยังไม่อยู่ในระบบข้อมูลการจัดระเบียบของ พส. ทั้งนี้ เพื่อให้การดำเนินการช่วยเหลือเป็นไปอย่างมีประสิทธิภาพ จำเป็นต้องอาศัยการสืบค้นสถานที่มาและกระบวนการย้ายพื้นที่ของกลุ่มดังกล่าว โดยบ้านมิตรไมตรี กรุงเทพมหานคร และ สน.พลับพลาไชย 2 ได้วางแผนร่วมกัน เพื่อดำเนินการสำรวจพื้นที่ดังกล่าวเป็นระยะต่อไป ซึ่งขณะนี้ บ้านมิตรไมตรี กรุงเทพมหานคร ได้รับกลุ่มคนไร้ที่พึ่งและคนขอทานทั้งหมด เข้ามาอยู่ในความดูแลชั่วคราวเป็นที่เรียบร้อยแล้ว เพื่อให้ความช่วยเหลือในการฟื้นฟูและพัฒนาคุณภาพชีวิตให้สามารถกลับคืนสู่สังคมต่อไป
 
     พลตำรวจเอก อดุลย์ กล่าวต่อไปว่า สำหรับกรณีเจ้าหน้าที่ตำรวจเข้าจับกุมชายหญิงวัย 45 ปี และหนุ่มวัย 18 ปี ซึ่งเป็นแม่-ลูก ชาวกัมพูชา ออกตระเวนขอทานที่บริเวณตลาดแห่งหนึ่ง ย่านบางเขน กรุงเทพมหานคร และภายหลังการตรวจสอบข้อเท็จจริงพบว่า ชาวต่างด้าวทั้ง 2 คน ได้หลบหนีเข้าเมืองโดยผิดกฎหมาย เพื่อร่วมกันออกตระเวนขอทานตามสถานที่ต่างๆ นั้น ตนได้กำชับให้กรมพัฒนาสังคมและสวัสดิการ (พส.) และหน่วยงานที่เกี่ยวข้อง ลงพื้นที่เพื่อเร่งตรวจสอบข้อเท็จจริงและ ดำเนินการในส่วนที่เกี่ยวข้องกับภารกิจของกระทรวง พม. ทั้งนี้ บ้านมิตรไมตรี กรุงเทพมหานคร สังกัด พส. ได้ร่วมกับ สถานีตำรวจนครบาลโคกคราม (สน. โคกคราม) ลงพื้นที่ตรวจสอบข้อเท็จจริงและควบคุมตัวขอทานต่างด้าวทั้ง 2 แม่-ลูก ที่ สน.โคกคราม เป็นที่เรียบร้อยแล้ว เพื่อดำเนินคดีตามกฎหมายและเตรียมส่งตัวกลับประเทศต้นทางต่อไป



ที่มา : http://www.thaigov.go.th/news/contents/details/7733