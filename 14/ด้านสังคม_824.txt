รัฐบาลไทย-ข่าวทำเนียบรัฐบาล-พม. ห่วงใยประชาชนกลุ่มเป้าหมาย โดยเฉพาะเด็กและเยาวชนกลุ่มเสี่ยง ที่เข้าร่วมกิจกรรมวันลอยกระทง ปี 60 พร้อมแนะผู้ปกครองดูแลบุตรหลานอย่างใกล้ชิด







                                วันศุกร์ที่ 3 พฤศจิกายน 2560                              





    418  













   พม. ห่วงใยประชาชนกลุ่มเป้าหมาย โดยเฉพาะเด็กและเยาวชนกลุ่มเสี่ยง ที่เข้าร่วมกิจกรรมวันลอยกระทง ปี 60 พร้อมแนะผู้ปกครองดูแลบุตรหลานอย่างใกล้ชิด
 

   พม. ห่วงใยประชาชนกลุ่มเป้าหมาย โดยเฉพาะเด็กและเยาวชนกลุ่มเสี่ยง ที่เข้าร่วมกิจกรรมวันลอยกระทง ปี 60 พร้อมแนะผู้ปกครองดูแลบุตรหลานอย่างใกล้ชิด 





วันที่ 2 พ.ย.60 เวลา 11.00 น. ที่กระทรวงการพัฒนาสังคมและความมั่นคงของมนุษย์ พม. สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มีความห่วงใยประชาชนกลุ่มเป้าหมายของกระทรวง พม. โดยเฉพาะเด็กและเยาวชนกลุ่มเสี่ยง ในช่วงวันลอยกระทง พร้อมเน้นย้ำให้ประชาชนร่วมลอยกระทงด้วยการปฏิบัติตามแบบอย่างประเพณีที่ดีงามของไทย
 
     พลตำรวจเอก อดุลย์ กล่าวว่า ด้วยวันลอยกระทง ถือว่าเป็นวันสำคัญวันหนึ่งของคนไทยทั่วประเทศ เนื่องจากความเชื่อในการสะเดาะเคราะห์และขอขมาต่อพระแม่คงคา ด้วยการนำกระทงประดิษฐ์ลอยในแม่น้ำและแหล่งน้ำต่างๆ โดยในปี 2560 ตรงกับวันที่ 3 พฤศจิกายน 2560 ทั้งนี้ วันลอยกระทง ยังถือว่าเป็นประเพณีที่ดีงามและยึดถือปฏิบัติสืบต่อกันมา แต่ปัจจุบัน ในช่วงวันลอยกระทง พบว่า มีเด็กและเยาวชนจำนวนหนึ่งได้แสดงออกซึ่งพฤติกรรมที่ไม่เหมาะสมในสถานที่ ที่ใช้สำหรับการลอยกระทง โดยเฉพาะการรวมกลุ่มดื่มแอลกอฮอล์ จนอาจนำไปสู่ปัญหาสังคมต่างๆ เช่น การทะเลาะวิวาท การทำร้ายร่างกาย การเกิดอุบัติเหตุ และการล่วงละเมิดทางเพศ รวมถึงความเสี่ยงต่อการมีเพศสัมพันธ์ก่อนวัยอันควร ซึ่งอาจนำไปสู่การตั้งครรภ์ไม่พร้อม
 
     พลตำรวจเอก อดุลย์ กล่าวต่อไปว่า จากสถิติการรับแจ้งผ่าน ศูนย์ช่วยเหลือสังคม สายด่วน 1300 ของกระทรวง การพัฒนาสังคมและความมั่นคงของมนุษย์ (พม.) สามารถบ่งชี้ถึงปัญหาที่เกิดขึ้นกับเด็กและเยาวชนในช่วงวันลอยกระทง ว่า ช่วงเดือนพฤศจิกายน ปี 2558 และ ปี 2559 มีการแจ้งขอความช่วยเหลือเด็กและเยาวชนที่ประสบปัญหาต่างๆ อาทิ 1) ปัญหาพฤติกรรมไม่เหมาะสม ในปี 2558 มี 47 ราย และปี 2559 มี 75 ราย (เพิ่มขึ้นร้อยละ 59.57) 2) ปัญหาการถูกทำร้ายร่างกาย ในปี 2558 มี 36 ราย และปี 2559 มี 71 ราย (เพิ่มขึ้นร้อยละ 97.22) 3) ปัญหาการล่วงละเมิดทางเพศ ในปี 2558 มี 35 ราย และปี 2559 มี 58 ราย (เพิ่มขึ้นร้อยละ 65.71) 4) ปัญหาการได้รับบาดเจ็บจากอุบัติเหตุ ในปี 2558 มี 10 ราย และปี 2559 มี 32 ราย (เพิ่มขึ้นร้อยละ 220) 5) ปัญหาการถูกกระทำอนาจาร ในปี 2558 มี 2 ราย และปี 2559 มี 10 ราย (เพิ่มขึ้นร้อยละ 400) และ 6) ปัญหาการตั้งครรภ์ไม่พร้อม ในปี 2558 มี 13 ราย และปี 2559 มี 13 ราย (เท่าเดิม) ซึ่งปัญหาดังกล่าว มีแนวโน้มเพิ่มขึ้น ด้วยสาเหตุส่วนใหญ่เกิดจากเครื่องดื่มแอลกอฮอล์ ทั้งนี้ ตนมีความห่วงใยเด็กและเยาวชนที่เป็นกลุ่มเสี่ยงต่อปัญหาดังกล่าว จึงขอให้เด็กและเยาวชนทุกคนเข้าร่วมกิจกรรมในช่วงวันลอยกระทง ด้วยการพฤติกรรมตนที่เหมาะสมและปฏิบัติตามแบบอย่างประเพณีที่ดีงามของไทย โดยเฉพาะพึงระลึกตนอยู่เสมอว่า ต้องมีสติและความยับยั้งชั่งใจ เพื่อที่จะได้ไม่พาตนเองเข้าไปอยู่สถานการณ์เสี่ยงต่างๆ และที่สำคัญควรงดเว้นการดื่มเครื่องดื่มแอลกอฮอล์ อันเป็นสาเหตุหลักของปัญหาต่างๆ ที่จะเกิดขึ้นตามมา นอกจากนี้ ขอความร่วมมือพ่อแม่ผู้ปกครองดูแลบุตรหลานอย่างใกล้ชิด พร้อมทั้งอบรมสั่งสอนค่านิยมที่ถูกต้องเกี่ยวกับประเพณีลอยกระทงอันดีงาม เพื่อเป็นการป้องกันปัญหาและอันตรายที่จะเกิดขึ้นอีกทางหนึ่งด้วย
 
     "อย่างไรก็ตาม ทุกคนในสังคมสามารถมีส่วนร่วมในการป้องกันและแก้ไขปัญหาสังคมที่จะเกิดขึ้นกับเด็กและเยาวชนได้ หากพบเห็นเด็กและเยาวชนที่ประสบปัญหาสังคม หรือมีพฤติกรรมสุ่มเสี่ยง กรุณาโทรแจ้ง ศูนย์ช่วยเหลือสังคม สายด่วน 1300 ตลอด 24 ชั่วโมง ทั้งนี้ กระทรวง พม. พร้อมให้ความช่วยเหลืออย่างเต็มที่” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/7776