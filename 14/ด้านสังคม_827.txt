รัฐบาลไทย-ข่าวทำเนียบรัฐบาล-รมว.พม. พร้อมทีม One Home ลงพื้นที่ จ.พระนครศรีอยุธยา เร่งช่วยเหลือคนพิการ และผู้สูงอายุที่ประสบอุทกภัย พร้อมบูรณาการทำงานร่วมกับทุกภาคีเครือข่ายตามแนวทางประชารัฐ







                                วันศุกร์ที่ 3 พฤศจิกายน 2560                              





    200  













   รมว.พม. พร้อมทีม One Home ลงพื้นที่ จ.พระนครศรีอยุธยา เร่งช่วยเหลือคนพิการ และผู้สูงอายุที่ประสบอุทกภัย พร้อมบูรณาการทำงานร่วมกับทุกภาคีเครือข่ายตามแนวทางประชารัฐ
 

   รมว.พม. พร้อมทีม One Home ลงพื้นที่ จ.พระนครศรีอยุธยา เร่งช่วยเหลือคนพิการ และผู้สูงอายุที่ประสบอุทกภัย พร้อมบูรณาการทำงานร่วมกับทุกภาคีเครือข่ายตามแนวทางประชารัฐ 





     วันนี้ (3 พ.ย. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และคณะผู้บริหารกระทรวง พม. ลงพื้นที่ตรวจเยี่ยมและให้กำลังใจประชาชนที่ประสบอุทกภัยในพื้นที่องค์การบริหารส่วนตำบลบ้านคลัง (อบต.บ้านคลัง) อำเภอบางบาล จังหวัดพระนครศรีอยุธยา โดยมีนายเรวัต ประสงค์ รองผู้ว่าราชการจังหวัดพระนครศรีอยุธยา ให้การต้อนรับ พร้อมทั้งให้ความช่วยเหลือเพื่อบรรเทาความเดือดร้อน อาทิ ถุงยังชีพ เครื่องอุปโภคบริโภค เงินสงเคราะห์เด็ก ผู้สูงอายุ คนพิการ และผู้ด้อยโอกาส และเงินสงเคราะห์ครอบครัวช่วยเหลือผู้ประสบภัยกรณีฉุกเฉิน การซ่อมบ้านผู้สูงอายุและคนพิการ กายอุปกรณ์คนพิการ ทุนประกอบอาชีพคนพิการ และบริการศูนย์อพยพหรือพักพิงชั่วคราว ณ หน่วยงานกระทรวง พม. ในพื้นที่
 
     พลตำรวจเอก อดุลย์ กล่าวว่า ตามที่รัฐบาล โดย พล.อ.ประยุทธ์ จันทร์โอชา นายกรัฐมนตรี ได้ติดตามสถานการณ์อุทกภัยในพื้นที่ต่างๆ อย่างใกล้ชิด โดยได้รับรายงานจากหน่วยงานที่เกี่ยวข้องว่า พื้นที่ในภาคกลางยังคงมีน้ำท่วมขัง และมีแนวโน้มเพิ่มขึ้นในบางพื้นที่ โดยเฉพาะจังหวัดที่มีพื้นที่ติดริมแม่น้ำเจ้าพระยา อาทิ จังหวัดพระนครศรีอยุธยา ปทุมธานี และนนทบุรี ส่งผลให้ประชาชนได้รับความเดือดร้อนเป็นจำนวนมาก ทั้งนี้ ได้กำชับให้หน่วยงานที่เกี่ยวข้องให้แจ้งเตือนประชาชนในพื้นที่ที่ประสบอุทกภัย และจัดตั้งศูนย์อพยพหรือพักพิงชั่วคราวตามแผนเผชิญภัยพิบัติ เพื่อให้สามารถออกปฏิบัติการป้องกันแก้ไขปัญหาและช่วยเหลือผู้ประสบอุทกภัยอย่างทันท่วงที
 
     พลตำรวจเอก อดุลย์ กล่าวต่อว่า กระทรวงการพัฒนาสังคมและความมั่นคงของมนุษย์ (พม.) มีภารกิจในการช่วยเหลือดูแลกลุ่มเป้าหมาย ได้แก่ เด็ก ผู้สูงอายุ คนพิการ และผู้ด้อยโอกาส โดยเฉพาะที่อยู่ในภาวะยากลำบาก ซึ่งขณะนี้ กำลังได้รับความเดือดร้อนจากภาวะน้ำท่วมในพื้นที่ต่างๆ โดยจังหวัดพระนครศรีอยุธยา พบว่า สถานการณ์น้ำท่วมจนถึงวันที่ 30 ต.ค. ที่ผ่านมา มีประชาชนในพื้นที่ทุกอำเภอได้รับผลกระทบในวงกว้าง รวมทั้งสิ้น 49,371 ครัวเรือน โดยอำเภอเสนา มีประชาชนได้รับผลกระทบมากที่สุดถึง 10,116 ครัวเรือน รองลงมา ได้แก่ อำเภอผักไห่ 9,431 ครัวเรือน อำเภอบางบาล 8,963 ครัวเรือน อำเภอพระนครศรีอยุธยา 8,266 ครัวเรือน อำเภอบางปะอิน 5,949 ครัวเรือน และอำเภอบางไทร 4,726 ครัวเรือน ตามลำดับ ทั้งนี้ ที่ผ่านมา ตนได้กำชับทีม One Home จังหวัดพระนครศรีอยุธยา ซึ่งประกอบด้วยทุกหน่วยงานในพื้นที่สังกัดกระทรวง พม. เร่งลงพื้นที่ให้ความช่วยเหลือผู้ประสบอุทกภัย โดยเฉพาะกลุ่มเป้าหมาย ซึ่งขณะนี้อยู่ในภาวะยากลำบาก เนื่องจากประสบอุทกภัย โดยได้ให้ความช่วยเหลือในด้านต่างๆ ได้แก่ การมอบเครื่องอุปโภคบริโภคและเงินช่วยเหลือ พร้อมทั้งประชุมหารือร่วมกับหน่วยงาน ที่เกี่ยวข้องในพื้นที่เพื่อติดตามการช่วยเหลือผู้ประสบอุทกภัยอย่างต่อเนื่อง
 
     พลตำรวจเอก อดุลย์ กล่าวต่อไปว่า จากสถานการณ์น้ำท่วมดังกล่าว วันนี้ ตน พร้อมคณะผู้บริหารกระทรวง พม. จึงได้ลงพื้นที่องค์การบริหารส่วนตำบลบ้านคลัง (อบต.บ้านคลัง) อำเภอบางบาล จังหวัดพระนครศรีอยุธยา เพื่อตรวจเยี่ยมและให้กำลังใจผู้ประสบอุทกภัย โดยเฉพาะกลุ่มเป้าหมาย พร้อมให้ความช่วยเหลือต่างๆ เพื่อบรรเทาความเดือดร้อนแก่ผู้ประสบอุทกภัย อาทิ 1) มอบเงินสงเคราะห์ผู้สูงอายุ คนพิการ ผู้ด้อยโอกาส และเงินสงเคราะห์เด็ก จำนวน 480 ราย 2) มอบป้ายซ่อมบ้านผู้สูงอายุ จำนวน 10 หลัง 3) มอบป้ายซ่อมบ้านคนพิการ จำนวน 5 หลัง 4) มอบป้ายกายอุปกรณ์คนพิการ จำนวน 10 ชุด และ 5) มอบทุนประกอบอาชีพสำหรับคนพิการ จำนวน 10 ราย อีกทั้ง ได้เยี่ยมบ้านและให้กำลังใจแก่คนพิการและผู้สูงอายุ จำนวน 3 ราย ที่บ้านถูกน้ำท่วมสูง และไม่สามารถเดินทางออกมาขอความช่วยเหลือได้ พร้อมมอบถุงยังชีพและเงินสงเคราะห์คนพิการและผู้สูงอายุ นอกจากนี้ ได้เยี่ยมครัว พม. และให้กำลังใจเจ้าหน้าที่และจิตอาสา ซึ่งคอยทำอาหารที่ปรุงสุกใหม่ สะอาด และถูกสุขอนามัย เพื่อแจกจ่ายให้กับประชาชนผู้ประสบอุทกภัย
 
     "ทั้งนี้ ตนได้กำชับ ทีม One Home จังหวัดพระนครศรีอยุธยา เร่งบูรณาการทำงานอย่างเต็มกำลังร่วมกับทุกภาคีเครือข่าย ตามแนวทางประชารัฐ เพื่อให้ความช่วยเหลือและบรรเทาความเดือดร้อนของประชาชนอย่างทันท่วงทีและทั่วถึง หากประชาชน ที่ประสบอุทกภัย โดยเฉพาะเด็ก ผู้สูงอายุ คนพิการ และผู้ด้อยโอกาสทางสังคม ต้องการขอความช่วยเหลือ กรุณาโทรแจ้ง ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมให้ความช่วยเหลืออย่างเต็มที่” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/7792