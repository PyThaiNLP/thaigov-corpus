รัฐบาลไทย-ข่าวทำเนียบรัฐบาล-หน.ผตร. เปิดการประชุม การนำ วทน. ร่วมกับจังหวัด ย้ำเร่งพัฒนารายภูมิภาค







                                วันพุธที่ 5 เมษายน 2560                              





    247  













   หน.ผตร. เปิดการประชุม การนำ วทน. ร่วมกับจังหวัด ย้ำเร่งพัฒนารายภูมิภาค
 

   หน.ผตร. เปิดการประชุม การนำ วทน. ร่วมกับจังหวัด ย้ำเร่งพัฒนารายภูมิภาค

 





24 มีนาคม 2560 / นางนันทวรรณ ชื่นศิริ หัวหน้าผู้ตรวจราชการ กระทรวงวิทยาศาสตร์และเทคโนโลยี เป็นประธานเปิดการประชุมเชิงปฏิบัติการ ในหัวข้อเรื่อง "แนวทางในการนำเทคโนโลยีและนวัตกรรมของหน่วยงาน วท. ร่วมมือกับจังหวัด/กลุ่มจังหวัด โดยมีนางวนิดา บุญนาคค้า ผู้อำนวยการสำนักส่งเสริมและถ่ายทอดเทคโนโลยี กล่าวรายงานพร้อมเป้าหมายของการประชุม นางสาวภัทริยา ไชยมณี ผู้อำนวยการสำนักนโยบายและยุทธศาสตร์ ให้แนวทางของการจัดประชุม นอกจากนี้ยังมีตัวแทนของแต่ละหน่วยงานเข้าร่วมการประชุมในครั้งนี้ ระหว่างวันที่ 24-26 มีนาคม 2560 ณ วังรี รีสอร์ท จังหวัดนครนายก

นางนันทวรรณ ชื่นศิริกล่าวว่า ในปัจจุบัน งานของกระทรวงวิทยาศาสตร์และเทคโนโลยีมีงานวิจัยหลากหลายแขนง แต่ปัญหาอยู่ที่ว่า งานวิจัยเหล่านั้นอยู่ที่ไหน ได้นำมาใช้จริงหรือไหม กลไกสำคัญคือการลงไปช่วยในระดับภูมิภาค เราจึงเริ่มส่งเจ้าหน้าที่ของกระทรวงลงไปตามภูมิภาคต่างๆ ซึ่งตอนแรกทางกระทรวงวิทย์ฯ ได้ขยายออกไปได้ 4 ภูมิภาค อันได้แก่ ภาคเหนือ ภาคใต้ ภาคตะวันออก และภาคอีสาน นอกจากนี้ก็มีศูนย์ภาคกลาง ซึ่งอยู่ที่สำนักงานปลัดกระทรวงวิทยาศาสตร์และเทคโนโลยี ทางกระทรวงวิทย์ฯ มีโครงการที่จะนำ วทน. เข้าไปเผยแพร่ให้มากยิ่งขึ้น เพื่อพัฒนาในแต่ละส่วนจังหวัดต่างๆ ซึ่งมีแผนยุทธศาสตร์ 20 ปีของแต่ละจังหวัดอยู่แล้ว การนำ วทน. เข้าไปช่วย จะเป็นส่วนหนึ่งที่แก้ปัญหา และวางทิศทางการขับเคลื่อน พร้อมทั้งนำศักยภาพที่ทางกระทรวงวิทย์ฯ มี เข้าไปพัฒนาและให้แต่ละภาคส่วนเข้าไปใช้ให้เกิดประโยชน์สูงสุด นอกจากนี้ยังเป็นตัวกลางในการประสานงานวิจัย หรือนวัตกรรมต่างๆ ตอบสนองต่อความต้องการของแต่ละภาคส่วน เพื่อขับเคลื่อนประเทศไทยและตอบรับนโยบายของรัฐบาล

สำหรับการประชุมเชิงปฏิบัติการในวันที่ 25 มีนาคม 2560 จะเป็นการนำเสนอเกี่ยวกับเทคโนโลยีและนวัตกรรมของแต่ละหน่วยงานในสังกัดที่จะนำไปร่วมมือกับจังหวัดหรือกลุ่มจังหวัด ซึ่งหน่วยงานในกระทรวงวิทยาศาสตร์และเทคโนโลยี มีทั้งหมด 14 หน่วยงาน แต่ละหน่วยก็มีบทบาทและหน้าที่ที่แตกต่างกันออกไป แต่จุดประสงค์หลัก คือ การนำเอาวิทยาศาสตร์ เทคโนโลยีและนวัตกรรม เข้าไปช่วยเหลือผู้ประกอบการ ร่วมทั้งเป็นส่วนหนึ่งที่ช่วยพัฒนาผลิตภัณฑ์และบริการ รวมทั้งช่วยแก้ไขปัญหาพร้อมให้แนวทางในการดำเนินงานต่างๆ อาทิ ในส่วนขอบกรมวิทยาศาสตร์บริการ จะนำเอางานวิจัยไปยกระดับคุณภาพสินค้า Otop รวมทั้งสำรวจกลุ่มผู้ประกอบการ วิจัย ปรับปรุงและนำเข้าสู่กระบวนการ ตัวอย่างงานวิจัย เช่น การนำเอา วทน. ไปพัฒนาสบู่เหลว สเปรย์น้ำแร่ ซึ่งขณะนี้ได้ลงพื้นที่ไปแล้ว 54 จังหวัด,สำนักงานปรมาณูเพื่อสันติ ทำหน้าที่ในการออกใบอนุญาตเกี่ยวกับวัสดุนิวเคลียร์ สำหรับผู้ใช้ โดยเฉพาะการแพทย์ , อุตสาหกรรม เป็นต้น,สถาบันวิจัยวิทยาศาสตร์และเทคโนโลยีแห่งประเทศไทย มีการพัฒนาศูนย์ของ วว. ในแต่ละภูมิภาค เพื่อให้ผู้ประกอบการได้เข้ามาใช้และบูรณาการร่วมกัน, องค์การพิพิธภัณฑ์วิทยาศาสตร์แห่งชาติ มีพิพิธภัณฑ์ที่สร้างแรงบันดาลใจให้กับเด็กรุ่นใหม่หันมาสนใจด้าน วทน. ที่กล่าวมาข้างต้นนี่เป็นส่วนหนึ่งของงานที่หน่วยงานในสังกัดกระทรวงวิทยาศาสตร์เข้าไปเป็นส่วนหนึ่งที่ร่วมมือกับจังหวัดหรือกลุ่มจังหวัดต่างๆ และในช่วงบ่ายของวันนี้มีการประชุมกลุ่มย่อยรายภูมิภาค ซึ่งแบ่งเป็น 6 กลุ่ม คือ ภาคเหนือ ภาคตะวันออกเฉียงเหนือ ภาคกลาง ภาคตะวันออก กลุ่มภาคใต้(ฝั่งอ่าวไทย/ฝั่งอันดามัน) และภาคใต้ชายแดน ในหัวข้อการนำเอา วทน. ไปพัฒนาภูมิภาค ซึ่งแต่ละภูมิภาคมีการพัฒนาในเรื่องต่างกันออกไปอาทิ วทน. เพื่อการพัฒนาสิ่งทอภาคเหนือ การเปลี่ยนเปลือกข้าวโพดเป็นอาหารหมักเลี้ยงโค เพิ่มมูลค่า ลดหมอกควัน การพัฒนาข้าวหอมมะลิทุ่งกุลา ด้วย วทน. เป็นต้น

ในวันที่ 26 มีนาคม 2560 แต่ละส่วนภาคได้สรุปหลังจากมีการวิเคราะห์ รวบรวมข้อมูล ระดมสมองว่ามีสิ่งใดที่จะนำเอา วทน. เข้าไปช่วย เพื่อยกระดับผลิตภัณฑ์ และสร้างรายได้ ให้แก่ผู้ประกอบการจากการประชุมย่อยเมื่อวานนี้ อาทิ ภาคใต้ จะเป็นผลิตภัณฑ์ที่ทำจากขมิ้นชัน ซึ่งสามารถนำมาเป็นส่วนหนึ่งของการผลิตผลิตภัณฑ์ต่างๆ,ด้านสุขภาพและด้านการแพทย์,ภาคเหนือ ในเรื่องของปัญหาหมอกควันและไฟป่า สมุนไพรและการท่องเที่ยว โดยจุดประสงค์คือจะทำอย่างไรให้เป็นเมืองสีเขียว สะอาด สุขภาพดี จะเน้นที่การพัฒนาโดยนำเครื่องมือเข้าไปช่วยการวิเคราะห์เชืงพื้นที่,ภาคกลาง การนำเอาแผนที่ดาวเทียม มาช่วยในการพัฒนาทางด้านการท่องเที่ยวรวมทั้งการเกษตรรายแปลง การแปรรูปผลไม้และการเกษตรปลอดภัย เป็นต้น

 

ข่าว : นายปวีณ ควรแย้ม
ภาพและวีดีโอ : นายภูมินทร์ ปั้นเล็ก
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 - 3732  โทรสาร 02 333 3834
E-Mail : pr@most.go.th  Facebook : sciencethailand



ที่มา : http://www.thaigov.go.th/news/contents/details/2901