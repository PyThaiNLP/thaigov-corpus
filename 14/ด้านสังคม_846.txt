รัฐบาลไทย-ข่าวทำเนียบรัฐบาล-สธ. เตือนประชาชน อย่าหลงเชื่อ ดื่มสุราช่วงหน้าหนาวทำให้ร่างกายอบอุ่น 







                                วันพุธที่ 8 พฤศจิกายน 2560                              





    399  













   สธ. เตือนประชาชน อย่าหลงเชื่อ ดื่มสุราช่วงหน้าหนาวทำให้ร่างกายอบอุ่น 
 

   กระทรวงสาธารณสุข เตือนประชาชนรักษาร่างกายให้อบอุ่น การดื่มเหล้าคลายหนาวเป็นความเชื่อที่ผิด ไม่ช่วยให้ร่างกายอบอุ่น อาจช็อกเสียชีวิตได้ข้อมูลหน้าหนาวปีที่ผ่านมา พบผู้เสียชีวิตที่อาจเกี่ยวเนื่องกับภาวะอากาศหนาว รวม 15 ราย  





วันนี้ (8 พฤศจิกายน 2560) ที่กระทรวงสาธารณสุข จ.นนทบุรี นายแพทย์เจษฎา  โชคดำรงสุข ปลัดกระทรวงสาธารณสุข ให้สัมภาษณ์ว่า ฤดูหนาวปีนี้ หลายพื้นที่ในภาคเหนือ ภาคตะวันออกเฉียงเหนือ มีอากาศเย็นจัด หากไม่รักษาความอบอุ่นของร่างกายให้เพียงพอจะทำให้เจ็บป่วยด้วยโรคระบบทางเดินหายใจได้ง่าย โดยเฉพาะผู้สูงอายุ ผู้ป่วยโรคเรื้อรัง และเด็กเล็กขอให้สวมเสื้อกันหนาว ผ้าพันคอให้อบอุ่นเพียงพอการซื้อเสื้อกันหนาวมือสองจะต้องซักให้สะอาด ต้มในน้ำร้อนเพื่อฆ่าเชื้อโรค และตากแดดให้แห้ง ป้องกันการติดโรคผิวหนังจากเชื้อรา หรือไรฝุ่นที่อาจติดมากับเสื้อผ้าอย่างไรก็ดี ในการเพิ่มความอบอุ่นด้วยการผิงไฟ จะต้องระมัดระวัง อย่าเข้าไปอยู่ใกล้กองไฟจนเกินไปสำหรับนักท่องเที่ยวต้องไม่นำเตาไฟไปผิงในเต็นท์ที่พัก และในการอาบน้ำอุ่นจากเครื่องทำน้ำอุ่นที่ใช้แก๊ส ห้องอาบน้ำต้องมีช่องระบายอากาศเพื่อให้อากาศถ่ายเท  

นายแพทย์เจษฎา กล่าวต่อว่า ขอย้ำเตือนประชาชนบางกลุ่มหรือนักท่องเที่ยวที่เชื่อว่าฤทธิ์ของแอลกอฮอล์จะทำให้ร่างกายอบอุ่น จึงดื่มเหล้าเพื่อคลายหนาวซึ่งเป็นความเข้าใจผิดและอาจเป็นอันตรายถึงขั้นเสียชีวิตได้เนื่องจากความรู้สึกอุ่นจนร้อนวูบวาบเกิดจากเส้นเลือดฝอยใต้ผิวหนังขยายตัว ทำให้สูญเสียความร้อนและน้ำอุณหภูมิในร่างกายลดต่ำลง อีกทั้งผู้ดื่มอาจถอดเสื้อกันหนาวออกหากดื่มมากฤทธิ์แอลกอฮอล์จะกดประสาทส่วนกลาง ทำให้ง่วง ซึม จนอาจหลับหรือหมดสติอยู่ท่ามกลางอากาศที่หนาวเย็น ซึ่งจะยิ่งอันตรายมากขึ้น เนื่องจากเลือดในร่างกายหนืดขึ้น มีผลต่อการไหลเวียนไปยังอวัยวะต่าง ๆ ทำให้ขาดออกซิเจน หัวใจทำงานหนักเพื่อสูบฉีดเลือดไปเลี้ยงร่างกาย อาจช็อกและเสียชีวิตได้ง่ายขึ้น

ขอแนะนําการปฏิบัติตนของประชาชนในภาวะอากาศหนาว ดังนี้1.ควรเตรียมความพร้อม ดูแลสุขภาพร่างกายให้แข็งแรง ออกกำลังกาย รับประทานอาหารที่มีประโยชน์โดยเฉพาะอาหารที่มีวิตามินซีสูง เช่น ส้ม ฝรั่ง มะเขือเทศ เป็นต้น และดื่มเครื่องดื่มที่สามารถให้ความอบอุ่นเช่น น้ำขิง 2.เตรียมเครื่องนุ่งห่มกันหนาวให้พร้อมและอยู่อาศัยในที่อบอุ่นป้องกันลมได้ 3.งดการดื่มสุราหรือเครื่องดื่มแอลกอฮอล์ทุกชนิด 4.เฝ้าระวัง สังเกตอาการผู้ป่วยที่รับประทานยาบางชนิด เช่น ยากล่อมประสาท ยารักษาอาการชัก ที่มีผลทำให้อุณหภูมิร่างกายลดต่ำลงและ 5.ป้องกันตัวเองจากโรคติดเชื้อ โดยเฉพาะโรคติดเชื้อทางระบบทางเดินหายใจ โรคปอดอักเสบ บางครั้งอาจรุนแรงจนถึงขั้นเสียชีวิตได้ ควรล้างมือบ่อยๆ หลีกเลี่ยงการคลุกคลีกับผู้ป่วย รักษาร่างกายให้อบอุ่นอยู่เสมอ

ด้าน นายแพทย์สุวรรณชัย  วัฒนายิ่งเจริญชัย  อธิบดีกรมควบคุมโรค  กล่าวว่าข้อมูลสํานักระบาดวิทยา กรมควบคุมโรค ช่วงหน้าหนาวเมื่อปลายปีที่ผ่านมา (ประมาณ 2 เดือน ระหว่างวันที่ 21 พฤศจิกายน 2559 ถึงวันที่ 15 เดือนมกราคม 2560) มีรายงานผู้เสียชีวิตที่คาดว่าอาจเกี่ยวเนื่องกับภาวะอากาศหนาว รวมทั้งสิ้น 15 ราย แยกเป็นชาย 11 ราย หญิง 4 ราย กลุ่มอายุที่เสียชีวิตสูงสุด คืออายุ 60 ปีขึ้นไป ร้อยละ 26.67 รองลงมา คือ 50-54 ปี และ 45-49 ปี  อาชีพที่เสียชีวิตสูงสุด คือรับจ้าง ร้อยละ 20 รองลงมาคือเกษตรกรและค้าขาย ส่วนสถานที่ที่เสียชีวิตสูงสุด คือในบ้านพัก อาคาร กุฏิ ร้อยละ 60 รองลงมาคือเพิงพัก เถียงนาผู้เสียชีวิตส่วนใหญ่มีปัจจัยเสริมร่วมกับการสัมผัสอากาศหนาวเย็น คือสวมเครื่องนุ่งห่มไม่เพียงพอ ร้อยละ 77.33 รองลงมาคือมีโรคประจำตัวร้อยละ 26.67  เช่น โรคมะเร็งปอด เบาหวาน ความดันโลหิตสูง โรคไต เป็นต้น ผู้ที่ดื่มสุราและการสวมเครื่องนุ่งห่มไม่เพียงพอ โดยส่วนใหญ่เสียชีวิตในบ้าน ประชาชนสอบถามข้อมูลเพิ่มเติมได้ที่สายด่วนกรมควบคุมโรค โทร 1422
*************************** 8 พฤศจิกายน 2560



ที่มา : http://www.thaigov.go.th/news/contents/details/7914