รัฐบาลไทย-ข่าวทำเนียบรัฐบาล-รพ.บางสะพาน กลับเข้าสู่ภาวะปกติ ส่งทีมแพทย์ลงพื้นที่ดูแลสุขภาพปชช.ที่ได้รับผลกระทบ







                                วันพฤหัสบดีที่ 9 พฤศจิกายน 2560                              





    207  













   รพ.บางสะพาน กลับเข้าสู่ภาวะปกติ ส่งทีมแพทย์ลงพื้นที่ดูแลสุขภาพปชช.ที่ได้รับผลกระทบ
 

   กระทรวงสาธารณสุข กำชับสถานพยาบาลติดตามสถานการณ์ฝนตกหนักอย่างใกล้ชิด  





   กระทรวงสาธารณสุข กำชับสถานพยาบาลติดตามสถานการณ์ฝนตกหนักอย่างใกล้ชิด ดำเนินการตามแผนป้องกันสถานบริการและการจัดบริการประชาชนต่อเนื่อง โรงพยาบาลบางสะพานเข้าสู่ภาวะปกติ ส่งทีมแพทย์ลงพื้นที่ ต.บ้านกรูด เยียวยาประชาชนที่ได้รับผลกระทบ
นายแพทย์โอภาส การย์กวินพงศ์ รองปลัดกระทรวงสาธารณสุข ให้สัมภาษณ์ว่า ตามประกาศกรมอุตุนิยมวิทยา ว่า วันที่ 9 พฤศจิกายน 2560 พายุดีเปรสชั่นที่ปกคลุม จังหวัดประจวบคีรีขันธ์และชุมพร ได้เคลื่อนตัวลงสู่ทะเลอันดามันแล้วสถานบริการที่อาจได้รับผลกระทบ อยู่ในจังหวัดระนอง พังงา และภูเก็ตได้กำชับสถานบริการสาธารณสุขในพื้นที่ที่เสี่ยงต่อภาวะน้ำท่วม ให้ดำเนินการตามแผนป้องกันความเสียหายที่จะเกิดขึ้นและเตรียมหน่วยแพทย์เคลื่อนที่ดูแลผู้ประสบภัย
สำหรับสถานการณ์โรงพยาบาลบางสะพาน จ.ประจวบคีรีขันธ์ ได้รับรายงานว่าสถานการณ์และระดับน้ำนอกโรงพยาบาลลดลง เริ่มกลับเข้าสู่ภาวะปกติ จึงปรับแผนการป้องกันและจัดบริการประชาชนเพื่อสะดวกต่อการให้บริการโดยเปิดให้บริการผู้ป่วยนอกห้องคลอด ตามปกติและเตรียมห้องผ่าตัดพร้อมรับผู้ป่วยฉุกเฉินส่วนผู้ป่วยภาวะวิกฤตจำนวน 7 ราย ที่มีการเคลื่อนย้ายนั้นยังคงรักษาตัวอยู่ที่โรงพยาบาลประจวบคีรีขันธ์และโรงพยาบาลหัวหิน ผู้ป่วยที่เตรียมส่งไปรักษาในโรงพยาบาลอื่นๆนั้น จากการประเมินสถานการณ์ระดับน้ำลดลงเข้าสู่ภาวะปกติแล้ว จึงไม่มีการเคลื่อนย้ายแต่อย่างใด
นอกจากนี้โรงพยาบาลได้ส่งทีมแพทย์ลงพื้นที่ ต.บ้านกรูด หมู่ที่ 2 และ หมู่ที่ 5 ซึ่งมีประชากรจำนวนกว่า 100 หลังคาเรือน ที่ได้รับผลกระทบจากภาวะฝนตกหนักน้ำท่วมดูแลสุขภาพร่างกายและจิตใจ อย่างไรก็ตาม ยังคงตรึงแผนการป้องกันสถานบริการ ก่อนจะมีการประกาศสถานการณ์เข้าสู่ภาวะปกติอย่างเป็นทางการต่อไป
ขอให้สถานบริการที่อยู่ในพื้นที่เสี่ยง ติดตามสถานการณ์อย่างใกล้ชิด เตรียมแผนรับมือป้องกันสถานพยาบาลและแผนการให้การดูแลประชาชนอย่างทันท่วงที และขอให้ประชาชนดูแลสุขภาพ ระมัดระวังอันตรายจากน้ำที่อาจท่วมอย่างฉับพลัน หากเจ็บป่วยฉุกเฉินแจ้งสายด่วน 1669 ตลอด 24 ชั่วโมง
***************************** 9 พฤศจิกายน 2560
 
 



ที่มา : http://www.thaigov.go.th/news/contents/details/7945