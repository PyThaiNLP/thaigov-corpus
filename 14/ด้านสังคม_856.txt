รัฐบาลไทย-ข่าวทำเนียบรัฐบาล-สธ.เตรียมแผนรองรับการยุติเอดส์ วัณโรค และมาลาเรียเมื่อสิ้นสุดการสนับสนุนจากกองทุนโลก 







                                วันศุกร์ที่ 10 พฤศจิกายน 2560                              





    278  













   สธ.เตรียมแผนรองรับการยุติเอดส์ วัณโรค และมาลาเรียเมื่อสิ้นสุดการสนับสนุนจากกองทุนโลก 
 

   รัฐมนตรีว่าการกระทรวงสาธารณสุข ประชุมคณะกรรมการนโยบายเพื่อการยุติปัญหาเอดส์ วัณโรค และมาลาเรีย เตรียมแผนรองรับเพื่อให้เกิดความต่อเนื่อง และยั่งยืนเมื่อสิ้นสุดการสนับสนุนจากกองทุนโลก 





รัฐมนตรีว่าการกระทรวงสาธารณสุข ประชุมคณะกรรมการนโยบายเพื่อการยุติปัญหาเอดส์ วัณโรค และมาลาเรีย เตรียมแผนรองรับเพื่อให้เกิดความต่อเนื่อง และยั่งยืนเมื่อสิ้นสุดการสนับสนุนจากกองทุนโลก

วันนี้ (10 พฤศจิกายน 2560) ที่กระทรวงสาธารณสุข จ.นนทบุรี ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ภายหลังประชุมคณะกรรมการนโยบายเพื่อการยุติปัญหาเอดส์ วัณโรค และมาลาเรีย ครั้งที่ 2/2560 ว่า ในวันนี้ที่ประชุม ได้รับทราบการปรับโครงสร้างคณะกรรมการและคณะอนุกรรมการ ซึ่งเป็นการเตรียมการเพื่อให้เกิดความต่อเนื่อง และยั่งยืน โดยปรับเปลี่ยนชื่อ องค์ประกอบ และภารกิจให้ชัดเจนขึ้น จากคณะกรรมการนโยบายเพื่อการยุติปัญหาเอดส์ วัณโรค และมาลาเรียเป็น “คณะกรรมการนโยบายเตรียมการเพื่อความต่อเนื่องและยั่งยืนในการดำเนินงานสู่การยุติเอดส์ วัณโรค และมาลาเรียเมื่อสิ้นสุดการสนับสนุนจากกองทุนโลก” และปรับคณะอนุกรรมการเดิมที่มี 3 ชุดรวมกันเป็น 1 ชุดโดยยังคงได้รับการสนับสนุนทุนจากกองทุนโลกฯ ทั้ง 3 โรคในปี พ.ศ.2561 – 2563 ประมาณ 1,700 ล้านบาท


          นอกจากนี้ ที่ประชุมได้มีมติให้อธิบดีกรมควบคุมโรค ทบทวนข้อมูลเพิ่มเติมเป็นข้อมูลประกอบการพิจารณาว่าควรจัดตั้งมูลนิธิกองทุนประเทศไทยเพื่อยุติเอดส์ วัณโรค และมาลาเรีย หรือไม่ เนื่องจากทั้ง 3 โรคนี้ มีคณะกรรมการระดับชาติ และมีแผนยุทธศาสตร์เฉพาะแต่ละโรค รวมทั้งมีมูลนิธิที่เป็นภาคีเครือข่ายในการดำเนินงาน เพื่อให้สอดคล้องกับแผนยุทธศาสตร์และคณะกรรมการแต่ละโรค 







ที่มา : http://www.thaigov.go.th/news/contents/details/7981