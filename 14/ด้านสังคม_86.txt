รัฐบาลไทย-ข่าวทำเนียบรัฐบาล-รวท.เปิดประชุมวิชาการนานาชาติชูผู้ประกอบการหญิง ยุค 4.0 







                                วันพุธที่ 5 เมษายน 2560                              





    331  













   รวท.เปิดประชุมวิชาการนานาชาติชูผู้ประกอบการหญิง ยุค 4.0 
 

   รวท.เปิดประชุมวิชาการนานาชาติชูผู้ประกอบการหญิง ยุค 4.0 
 





3 เมษายน 2560  ณ มหาวิทยาลัยกรุงเทพ วิทยาเขตกล้วยน้ำไท / ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี ได้รับเกียรติเป็นประธานเปิดงานพร้อมแสดงปาฐกถาพิเศษในงานประชุมนานาชาติ Women Entrepreneurship Conference Bangkok 2017 (WECB2017) จัดขึ้นโดยมหาวิทยาลัยกรุงเทพ และ University of Cambridge ประเทศสหราชอาณาจักร โดยได้รับการสนับสนุนจากกองทุนนิวตัน บริติช เคานซิล ประเทศไทย สำนักงานคณะกรรมการนโยบายวิทยาศาสตร์เทคโนโลยี และนวัตกรรมแห่งชาติ (สวทน.) จัดงานประชุมนานาชาติ Women Entrepreneurship Conference Bangkok 2017 (WECB2017) ระหว่างวันที่ 3-5 เมษายน 2560 เพื่อเติมจุดแข็งส่งต่อความรู้ให้ผู้ประกอบการหญิงผ่านงานวิจัยระดับนานาชาติ พร้อมประยุกต์ใช้ได้จริงผ่านการแลกเปลี่ยนประสบการณ์จากผู้นำแนวหน้าของประเทศจากภาครัฐและภาคเอกชน
ดร.อรรชกา สีบุญเรือง กล่าวถึงความคาดหวังแนวทางการพัฒนาผู้ประกอบการหญิงในประเทศไทยมีผู้ประกอบการหญิงที่มีโอกาสมากเมื่อเทียบกับประเทศต่างๆในภูมิภาคอาเซียนในการเป็นนักธุรกิจ ซึ่งในบางครั้งอาจพบปัญหาในการหาเงินทุน การประกอบธุรกิจ ดังนั้นเราต้องช่วยกันทำหน้าที่สนับสนุน อาทิ การเปิดให้มีการอบรม หรือการเป็นพี่เลี้ยงให้กับผู้ประกอบการหญิง ซึ่งจะช่วยให้ผู้ประกอบการหญิงมีความมั่นใจในการทำธุรกิจ การเข้าถึงแหล่งเงินทุนได้ง่ายขึ้น รวมถึงการสนับสนุนผู้ประกอบการหญิงนำนวัตกรรมเข้าไปใช้ประกอบธุรกิจ การจัดสัมมนาในครั้งนี้ ถือว่าเป็นงานสัมมนาที่มีบทบาทสำคัญต้อการพัฒนาเศรษฐกิจและความเป็นอยู่ของประชาชน โดยเฉพาะในกลุ่มประเทศ ASEAN  ที่มีผู้ประกอบกาหญิงกว่า 61 ล้านคน ซึ่งคิดเป็นจำนวนมากกว่าผู้ประกอบการหญิงในทวีปยุโรปและสหรัฐอเมริการวมกัน

จากรายงานผลการวิจัยของโครงการศึกษาสังคมความเป็นผู้ประกอบการ ที่คณะการสร้างเจ้าของธุรกิจและการบริหารกิจการ มหาวิทยาลัยกรุงเทพ เป็นตัวแทนเพียงแห่งเดียวในประเทศไทยขององค์กร GCEE (Global Consortium for Entrepreneurship) ซึ่งเป็นองค์กรนานาชาติที่มีสมาชิกจากมหาวิทยาลัยชั้นนำทั่วโลกที่ทำการวิจัยด้านความเป็นผู้ประกอบการ ยังพบว่าประเทศไทยมีจำนวนผู้ประกอบการผู้หญิงในสัดส่วนที่สูงกว่าผู้ประกอบการชายอีกด้วย หากพิจารณาธุรกิจในประเทศไทยในภาพรวม พบว่า ผู้ประกอบการทั้งหญิงและชายเหล่านี้ยังคงต้องการการพัฒนาธุรกิจให้เติบโต เนื่องจากกว่าร้อยละ 70 ธุรกิจเหล่านี้ยังคงเป้นธุรกิจขนาดเล็กและมีการเติบโตช้าอีกทั้งยังขาดการพัฒนาในด้านนวัตกรรมและความสามารถในการแข่งขัน เนื่องจากร้อยละ 90 ของธุรกิจเหล่านี้เป็นธุรกิจซื้มาขายไปเท่านั้น เราต้องการมีส่วนร่วมในการส่งเสริมการพัฒนาธุรกิจของผู้ประกอบการหญิงเหล่านี้ เพื่อพัฒนาเศรษฐกิจและความเป็นอยู่ของประชาชนไทยในอนาคต เนื่องจากธุรกิจที่มีศักยภาพจะสามารถช่วยพัฒนาเศรษฐกิจและลดช่องว่างในสังคมโดยการสร้างงานสร้างอาชีพ พัฒนาสินค้าและนวัตกรรม กระบวนการผลิต ซึ่งผู้ประกอบการผู้หญิงโดยเฉพาะในประเทศไทยยังคงเป็นกลุ่มบุคคลที่ไม่ได้รับการสนับสนุนอย่างเต็มที่ โดยการสัมมนาในครั้งนี้มุ่งเน้นที่จะกล่าวถึงจุดแข็งและความท้าทายของผู้ประกอบการหญิง และตัวอย่างความสำเร็จของผู้ประกอบการหญิงทั้งจากประเทศไทยและสหราชอาณาจักร
     ภายในงานมีหัวข้อสัมมนาที่น่าสนใจและนำไปประยุกต์ได้จริง อาทิ การสร้างผู้ประกอบการหญิง ทั้งในด้านธุรกิจ วิทยาศาสตร์ เทคโนโลยีและนวัตกรรม กลยุทธและรูปแบบทางธุรกิจที่ยั่งยืน เพศ และความเป็นผู้นำ ไปจนถึงกรณีศึกษาต่าง ๆ ในประเทศแถบเอเชียตะวันออกและในประเทศอังกฤษ เป็นต้น โดยได้รับเกียรติจากวิทยากรผู้ทรงคุณวุฒิทั้งไทยและต่างประเทศมาร่วมแลกเปลี่ยนความคิดเห็นและประสบการณ์ อาทิ คุณรุ่งฉัตร บุญรัตน์ ประธานผู้บริหารฝ่ายปฏิบัติการ บริษัท มาลีสามพราน จำกัด คุณกมลวรรณ วิปุลากร กรรมการผู้จัดการใหญ่ บริษัท ดิ เอราวัณ กรุ๊ป จำกัด และ ดร. อูริเค กูเอลิค ผู้นำนักวิจัยโครงการ The Global Entrepreneurship Monitor (GEM) ในประเทศไทยมากว่า 5 ปี ที่ทั้งยังเป็นผู้ประกอบการหญิงด้านอุตสาหกรรม IT และยานยนต์จากประเทศเยอรมันมากว่า 25 ปี

     แอนดรูว์ กลาส ผู้อำนวยการบริติช เคานซิล ประเทศไทย กล่าวว่า "การจัดสัมมนาครั้งนี้เป็นการแลกเปลี่ยนความรู้ระหว่างสองประเทศโดยใช้หลักการทางวิทยาศาสตร์และข้อเท็จจริง ซึ่งเป็นพื้นฐานสำคัญในการสร้างแรงกระเพื่อมและส่งต่อแรงบันดาลใจในรูปแบบที่จับต้องได้ให้สาธารณชนได้เห็นคุณค่าความสำคัญของความรู้และความสามารถของผู้คน ซึ่งเป็นตัวแปรในการสร้างความเปลี่ยนแปลงและทำให้กลายเป็นสังคมเพื่อคนทุกชาติ ศาสนา เพศ และวัยซึ่งสอดคล้องกับพันธกิจหลักของบริติช เคานซิลในการสร้างองค์ความรู้ ความเข้าใจอันดีระหว่างผู้คนและสร้างโอกาสให้ผู้คนทั่วโลก"

 

ข่าวโดย : นางสาวชลธิชา แสงเทียนสุวรรณ
ภาพและวีดีโอ : นายสุเมธ บุญเอื้อ และนายภูมินทร์ ปั้นเล็ก
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 - 3732  โทรสาร 02 333 3834
E-Mail : pr@most.go.th  Facebook : sciencethailand



ที่มา : http://www.thaigov.go.th/news/contents/details/2904