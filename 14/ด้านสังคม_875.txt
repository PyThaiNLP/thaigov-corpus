รัฐบาลไทย-ข่าวทำเนียบรัฐบาล-สธ.ส่งยาช่วยเหลือน้ำท่วม 50,000 ชุด พร้อมช่วยน้ำท่วมภาคใต้







                                วันพุธที่ 15 พฤศจิกายน 2560                              





    287  













   สธ.ส่งยาช่วยเหลือน้ำท่วม 50,000 ชุด พร้อมช่วยน้ำท่วมภาคใต้
 

   กระทรวงสาธารณสุข ส่งยาชุดช่วยเหลือผู้ประสบภัย 50,000 ชุด ยาตำราหลวง ยารักษาโรคผิวหนัง หน้ากากอนามัย ยาทากันยุง และเสื้อชูชีพไว้ที่สำนักงานสาธารณสุขจังหวัดสงขลา เผยสถานการณ์น้ำท่วมในประเทศล่าสุดเริ่มคลี่คลายลงแล้ว แต่ยังคงพบมีน้ำท่วมขังบ้างในบางพื้นที 





กระทรวงสาธารณสุข ส่งยาชุดช่วยเหลือผู้ประสบภัย 50,000 ชุด ยาตำราหลวง ยารักษาโรคผิวหนัง หน้ากากอนามัย ยาทากันยุง และเสื้อชูชีพ ไว้ที่สำนักงานสาธารณสุขจังหวัดสงขลา เผยสถานการณ์น้ำท่วมในประเทศล่าสุดเริ่มคลี่คลายลงแล้ว แต่ยังคงพบมีน้ำท่วมขังบ้างในบางพื้นที่ กำชับแพทย์ พยาบาล รวมถึงสถานบริการสาธารณสุขทุกจังหวัด เฝ้าระวังติดตามอย่างต่อเนื่อง
วันนี้ (15 พฤศจิกายน 2560) นายแพทย์โอภาส การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า นายแพทย์เจษฎา โชคดำรงสุข ปลัดกระทรวงสาธารณสุข ได้สั่งการให้ติดตามดูแลให้ความช่วยเหลือผู้ประสบภัยอย่างต่อเนื่อง แม้ว่าขณะนี้สถานการณ์น้ำท่วมในพื้นที่ภาคกลาง ภาคตะวันออกเฉียงเหนือ ภาคเหนือ และภาคใต้ ได้คลี่คลายลงบ้างแล้ว โรงพยาบาลและสถานบริการด้านสาธารณสุข สามารถเปิดให้บริการตามปกติ แต่ยังคงมีบางพื้นที่ เช่น ที่ จ.พิจิตร จ.นครสวรรค์ จ.อ่างทอง จ.ขอนแก่น จ.หนองบัวลำภู จ.มหาสารคาม จ.สุพรรณบุรี จ.พระนครศรีอยุธยา ที่มีน้ำท่วมขัง น้ำล้นตลิ่ง โดยยังมีโรงพยาบาลส่งเสริมคุณภาพตำบล (รพ.สต.) 4 แห่งในจังหวัดพระนครศรีอยุธยา ประกอบด้วย รพ.สต.วัดตะกู อ.บางบาล รพ.สต.บางหลวงโดด รพ.สต.แคออก อ.บางไทร รพ.สต.วัดยม อ.บางบาล ย้ายจุดให้บริการในบริเวณพื้นที่ใกล้เคียงแทน
นายแพทย์โอภาสกล่าวต่อว่า ขณะนี้ ยังคงมีฝนตกชุกในจังหวัดทางภาคใต้เป็นระยะๆ ได้แก่ จังหวัดสุราษฎร์ธานี กระบี่ ยะลา สงขลา และนครศรีธรรมราช เฝ้าระวังหากเกิดน้ำท่วมเฉียบพลันและน้ำป่าไหลหลากได้ให้สถานบริการเตรียมแผนป้องกันและแผนจัดบริการประชาชน สำรวจกลุ่มเสี่ยงได้แก่ ผู้ป่วยโรคเรื้อรัง ผู้สูงอายุ ผู้พิการ หญิงตั้งครรภ์และหลังคลอด รวมทั้งโรคระบาด เป็นต้น และพร้อมออกหน่วยแพทย์เคลื่อนที่
ทั้งนี้ กระทรวงสาธารณสุข ได้ส่งเวชภัณฑ์ที่จำเป็นต้องใช้ไปไว้ที่สำนักงานสาธารณสุขจังหวัดสงขลา เพื่อให้การช่วยเหลือประชาชนได้อย่างรวดเร็ว ประกอบด้วย ยาชุดช่วยเหลือผู้ประสบภัย 50,000 ชุด  ยาตำราหลวง ยารักษาโรคผิวหนัง หน้ากากอนามัย ยาทากันยุง และเสื้อชูชีพ หากสถานบริการสาธารณสุขต้องการขอรับการสนับสนุนเพิ่มเติมสามารถประสานกองสาธารณสุขฉุกเฉิน สำนักปลัดกระทรวงสาธารณสุขได้ตลอดเวลา
**************** 15 พฤศจิกายน 2560



ที่มา : http://www.thaigov.go.th/news/contents/details/8101