รัฐบาลไทย-ข่าวทำเนียบรัฐบาล-รมว.พม. ชื่นชมเด็กสาวพิการสู้ชีวิตวัย 17 ปี ร่างกายพิการตั้งแต่กำเนิด ตั้งใจเรียนหนังสือ ใช้เท้าแทนมือเขียนหนังสือได้อย่างสวยงาม และเคยเข้าแข่งขันการคัดลายมือ ที่ จ.อุตรดิตถ์ 







                                วันพฤหัสบดีที่ 16 พฤศจิกายน 2560                              





    191  













   รมว.พม. ชื่นชมเด็กสาวพิการสู้ชีวิตวัย 17 ปี ร่างกายพิการตั้งแต่กำเนิด ตั้งใจเรียนหนังสือ ใช้เท้าแทนมือเขียนหนังสือได้อย่างสวยงาม และเคยเข้าแข่งขันการคัดลายมือ ที่ จ.อุตรดิตถ์ 
 

   รมว.พม. ชื่นชมเด็กสาวพิการสู้ชีวิตวัย 17 ปี ร่างกายพิการตั้งแต่กำเนิด ตั้งใจเรียนหนังสือ ใช้เท้าแทนมือเขียนหนังสือได้อย่างสวยงาม และเคยเข้าแข่งขันการคัดลายมือ ที่ จ.อุตรดิตถ์ พร้อมกำชับ จนท. เร่งช่วยเหลือผู้ด้อยโอกาสและประสบปัญหาทางสังคม ที่ จ.อุดรธา 





วันนี้ (15 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 754/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมี คณะผู้บริหารและผู้แทนจากหน่วยงานที่เกี่ยวข้อง ณ ห้องประชุมชั้น 8 กระทรวง พม. สะพานขาว กรุงเทพฯ
 
      พลตำรวจเอก อดุลย์ กล่าวว่า จากกรณีเด็กสาววัย 17 ปี นักเรียนชั้น ม.3 โรงเรียนแห่งหนึ่ง เป็นเด็กเรียนดี ป่วยเป็นโรคกล้ามเนื้ออ่อนแรง ร่างกายพิการมาตั้งแต่กำเนิด แขนทั้ง 2 ข้างใช้งานไม่ได้ และไม่สามารถเดินได้ แต่สู้ชีวิต ตั้งใจเรียนหนังสือร่วมกับเพื่อนนักเรียนปกติ โดยใช้เท้าแทนมือในการเขียนหนังสือได้อย่างสวยงาม จนเคยเข้าแข่งขันการคัดลายมือ ที่อำเภอลับแล จังหวัดอุตรดิตถ์ นั้น ตนขอชื่นชมเด็กสาวคนดังกล่าว ที่มีความขยันหมั่นเพียรใฝ่เรียนรู้ มีความมุมานะตั้งใจ ขยันและอดทน โดยไม่ย่อท้อต่อความยากลำบากทางร่างกาย นับว่าเป็นตัวอย่างที่ดีของเด็ก เยาวชน และคนพิการ ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดอุตรดิตถ์ (พมจ.อุตรดิตถ์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการการศึกษาของเด็กสาวในระยะยาว การรักษาพยาบาลอย่างต่อเนื่อง รวมทั้ง ให้ความช่วยเหลือ และคำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาวต่อไป
 
      พลตำรวจเอก อดุลย์ กล่าวเพิ่มเติมว่า สำหรับกรณีเด็กสาววัย 16 ปี นักเรียนชั้น ม.4 โรงเรียนแห่งหนึ่ง ต้องนำน้องสาววัย 2 ขวบ มาเลี้ยงดูในห้องเรียนระหว่างเรียนหนังสือด้วย เพราะไม่มีคนดูแล เนื่องจากผู้เป็นแม่วัย 41 ปี ที่ป่วยเป็นโรคไทรอยด์ แคลเซียมต่ำ และมีอาการลมชัก ต้องนอนรักษาตัวอยู่ที่โรงพยาบาล ส่วนผู้เป็นพ่อต้องทำงานหาเลี้ยงครอบครัวเพียงคนเดียว ครอบครัวมีฐานะยากจน รายได้ไม่เพียงพอค่าใช้จ่าย ที่อำเภอบ้านผือ จังหวัดอุดรธานี นั้น ตนได้กำชับให้พัฒนาสังคมและ ความมั่นคง ของมนุษย์จังหวัดอุดรธานี (พมจ.อุดรธานี) พร้อมหน่วยงานที่เกี่ยวข้อง เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กสาวอย่างต่อเนื่องในระยะยาว การให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพเสริมเพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ พร้อมทั้งร่วมกันหาแนวทางการช่วยเหลือดูแลในระยาวต่อไป



ที่มา : http://www.thaigov.go.th/news/contents/details/8105