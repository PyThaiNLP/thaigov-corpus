รัฐบาลไทย-ข่าวทำเนียบรัฐบาล-รพ.พระนารายณ์มหาราช คืนชีวิตใหม่ให้ผู้ป่วย ตัดเนื้องอกที่หนังศีรษะ น้ำหนัก 2 กิโลกรัม เส้นผ่าศูนย์กลางมากกว่า 15 นิ้ว







                                วันพฤหัสบดีที่ 16 พฤศจิกายน 2560                              





    177  













   รพ.พระนารายณ์มหาราช คืนชีวิตใหม่ให้ผู้ป่วย ตัดเนื้องอกที่หนังศีรษะ น้ำหนัก 2 กิโลกรัม เส้นผ่าศูนย์กลางมากกว่า 15 นิ้ว
 

   ศัลยแพทย์ตกแต่งโรงพยาบาลพระนารายณ์มหาราช จังหวัดลพบุรี ผ่าตัดเนื้องอกที่หนังศีรษะผู้ป่วยชายอายุ 71 ปี  ขนาดเส้นผ่าศูนย์กลางมากกว่า 15 นิ้ว น้ำหนักประมาณ 2 กิโลกรัม คืนชีวิตใหม่ให้ผู้ป่วย ที่ทนทุกข์ทรมานในการใช้ชีวิตประจำวันและปัญหาการได้ยิน 





เนื่องจากก้อนเนื้อมีขนาดใหญ่เบียดใบหูจนพับลงมา

นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า นายแพทย์เจษฎา โชคดำรงสุข ปลัดกระทรวงสาธารณสุข ได้เร่งรัดให้โรงพยาบาลในสังกัดทุกระดับพัฒนาระบบบริการตามแผนที่วางไว้ (Service plan) เพื่อเพิ่มศักยภาพโรงพยาบาลทั้งในด้านบุคลากรผู้เชี่ยวชาญ และเครื่องมือแพทย์เป็นพึ่งประชาชนในทุกเขตสุขภาพ ได้รับการรักษาใกล้บ้าน เช่น โรงพยาบาลพระนารายณ์มหาราช จ.ลพบุรี ต้องขอชื่นชมที่ประสบความสำเร็จในการผ่าตัดคืนชีวิตใหม่ให้ผู้ป่วยที่ทุกข์ทรมานจากก้อนเนื้องอกที่หนังศีรษะขนาดใหญ่เส้นผ่าศูนย์กลางมากกว่า 15 นิ้ว น้ำหนักประมาณ 2 กิโลกรัม สร้างความยากลำบากในการใช้ชีวิตประจำวันและยังกดทับใบหูข้างขวาจนพับลงมาสร้างปัญหาการได้ยิน 

โดยผู้ป่วยรายนี้เป็นชายอายุ 71 ปี มาพบแพทย์ด้วยปัญหามีก้อนขนาดใหญ่ที่ศีรษะด้านขวาโตขึ้นเรื่อยๆ เป็นเวลานาน 4 ปี ไม่เจ็บปวด  ประสาทศัลยแพทย์ ศัลยแพทย์ตกแต่งและแพทย์เฉพาะทางหู คอ จมูก ได้ร่วมกัน ตรวจร่างกายผู้ป่วย และส่งตรวจพิเศษด้วยคลื่นแม่เหล็กไฟฟ้า (MRI) พบว่าเป็นก้อนเนื้องอกขนาดใหญ่ ภายในมีของเหลวข้น มีเลือดออกภายในก้อน มีถุงห่อหุ้มชัดเจนไม่ยื่นเข้าไปในกะโหลกศีรษะ จึงได้ผ่าตัดเอาเนื้องอกออกทั้งหมด ตัดผิวหนังที่ติดเชื้อ และเย็บซ่อมแซมใบหูกลับที่เดิม เมื่อวันที่ 13 พฤศจิกายน 2560 ที่ผ่านมา  โดยมีนายแพทย์วรวรรธน์ แก้ววิเชียร ศัลยแพทย์ตกแต่งประจำโรงพยาบาลพระนารายณ์มหาราช เป็นหัวหน้าทีมผ่าตัด พร้อมส่งชื้นเนื้อตรวจ เพื่อวางแผนการรักษาต่อเนื่อง ขณะนี้ผู้ป่วยยังพักรักษาตัวที่โรงพยาบาล อาการดีขึ้นเรื่อยๆ แพทย์วางแผนให้กลับบ้านในสัปดาห์หน้า

ทั้งนี้ หลังการผ่าตัด ผู้ป่วยบอกกับทีมแพทย์ผู้รักษาว่า มีความรู้สึกว่าเป็นเรื่องเหนือความคาดหมายมาก เนื่องจากเป็นการผ่าตัดใหญ่ ซึ่งผู้ป่วยและชาวบ้านข้างเคียงคิดว่าไม่น่าจะรอดชีวิตจากการผ่าตัด อีกทั้งดีใจที่ทราบว่าแพทย์ที่โรงพยาบาลบ้านเกิดของตนเองสามารถทำการรักษาโรคนี้ได้ เหมือนตายแล้วได้ชีวิตใหม่คืนมา
พฤศจิกายน 3/3 ********************* 16  พฤศจิกายน 2560



ที่มา : http://www.thaigov.go.th/news/contents/details/8135