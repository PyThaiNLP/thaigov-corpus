รัฐบาลไทย-ข่าวทำเนียบรัฐบาล-สธ. เปิดคลินิกหมอครอบครัวเมืองชลบุรี  บริการประชาชนตามแผนเวชศาสตร์ครอบครัว  เน้นผู้ป่วยเป็นศูนย์กลาง







                                วันจันทร์ที่ 20 พฤศจิกายน 2560                              





    512  













   สธ. เปิดคลินิกหมอครอบครัวเมืองชลบุรี  บริการประชาชนตามแผนเวชศาสตร์ครอบครัว  เน้นผู้ป่วยเป็นศูนย์กลาง
 

   กระทรวงสาธารณสุข เปิดคลินิกหมอครอบครัว ศูนย์สุขภาพชุมชนเมืองชลบุรี บริการประชาชนตามแผนเวชศาสตร์ครอบครัว ให้ผู้ป่วยเป็นศูนย์กลาง เน้นเชิงรุก เสริมเชิงรับ 





 พร้อมสร้างเครือข่ายดูแลอย่างต่อเนื่อง ประชาชนมั่นใจ เข้ารับบริการ เดือนละเกือบ 5,000 ราย ช่วยลดความแออัดในโรงพยาบาลใหญ่

วันนี้ (20 พฤศจิกายน 2560) นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ภายหลังตรวจเยี่ยมและเปิดคลินิกหมอครอบครัว ศูนย์สุขภาพชุมชนเมืองชลบุรี ตำบลบ้านสวน จังหวัดชลบุรี ว่ารัฐบาลและกระทรวงสาธารณสุขมีนโยบายให้คนไทยทุกคนเข้าถึงบริการสุขภาพภาครัฐที่มีคุณภาพ ได้รับการดูแลคุณภาพชีวิตทุกช่วงวัยทั้งป้องกันโรค ส่งเสริมสุขภาพ และรักษา ฟื้นฟู อย่างเท่าเทียมกัน เกิดเป็นโครงการ “คลินิกหมอครอบครัว” มุ่งพัฒนาทีมสหสาขาวิชาชีพดูแลประชาชนในระดับปฐมภูมิอย่างทั่วถึง โดยยึดผู้ป่วยเป็นศูนย์กลาง ทำให้ประชาชนมีที่พึ่งยามเจ็บไข้ได้ป่วย สร้างโอกาสเข้าถึงบริการของรัฐ โดยมีแพทย์เฉพาะทางด้านเวชศาสตร์ครอบครัว และทีมสหวิชาชีพดูแลประชาชนในสัดส่วนที่เหมาะสม คือ ประชากร 10,000 คนต่อ 1 ทีม ซึ่งภายในระยะเวลา 10 ปี จะมีทีมหมอครอบครัว 6,500 ทีม ภายใต้แนวคิด “บริการทุกคน บริการทุกอย่าง บริการทุกที่ บริการทุกเวลาด้วยเทคโนโลยีที่ทันสมัย”

          สำหรับ “คลินิกหมอครอบครัว ศูนย์สุขภาพชุมชนเมืองชลบุรี” จัดตั้งขึ้นเมื่อปี 2559 ดูแลประชาชน ตำบลบ้านสวน อำเภอเมืองชลบุรี จำนวน 37,270 คน  โดยทีมแพทย์เวชศาสตร์ครอบครัวและสหวิชาชีพ 3 ทีม  ทำงานครอบคลุมงานด้านการส่งเสริม ป้องกัน รักษา ฟื้นฟูสภาพ และส่งต่อ ตามแนวคิดเวชศาสตร์ครอบครัวแบบผสมผสาน ใน 5 บทบาท คือ 1.บริการเชิงรับในหน่วยบริการ 2.บริการเชิงรุกในชุมชน 3. บริการแบบต่อเนื่อง 4.สร้างเครือข่ายและการมีส่วนร่วม และ5.ระบบส่งต่อ ส่งต่อผู้ป่วยเพื่อรักษาต่อ และส่งต่อศูนย์ดูแลต่อเนื่องเพื่อติดตามเยี่ยมผู้ป่วยที่บ้าน

          ด้านผลการดำเนินงานของคลินิกหมอครอบครัว ศูนย์สุขภาพชุมชนเมืองชลบุรี พบว่ามีประชาชนเข้ารับบริการเฉลี่ยสูงถึงเกือบ 5,000 รายต่อเดือน ครอบคลุมทุกกลุ่มวัย เกิดความเชื่อถือและยังช่วยลดความแออัดในการเดินทางไปใช้บริการในโรงพยาบาลขนาดใหญ่ เข้าถึงบริการในกลุ่มที่ไม่สามารถเข้ามารับบริการในโรงพยาบาลได้ เช่น ผู้ป่วยติดบ้านติดเตียง เป็นต้น โดยมีความร่วมมือจากองค์กรปกครองส่วนท้องถิ่น จิตอาสา ในการช่วยเหลือผู้ป่วยในเชิงสังคม ทำให้ผู้ป่วยด้อยโอกาสได้รับการดูแลเพิ่มมากขึ้น นอกจากนี้คลินิกหมอครอบครัว ศูนย์สุขภาพชุมชนเมืองชลบุรี ยังเป็นแหล่งเรียนรู้และฝึกอบรมของแพทย์ประจำบ้านสาขาเวชศาสตร์ครอบครัว ร่วมกับสำนักงานบริหารโครงการแพทย์เพิ่มเพื่อชาวชนบท (สบพช.) และราชวิทยาลัยแพทย์เวชศาสตร์ครอบครัว สาขาเวชศาสตร์ครอบครัว ในเขตบริการสุขภาพที่ 6 อีกด้วย
************************ 20  พฤศจิกายน 2560



ที่มา : http://www.thaigov.go.th/news/contents/details/8209