รัฐบาลไทย-ข่าวทำเนียบรัฐบาล-รมว.พม. ต้อนรับจิตอาสาพัฒนาสังคม จ.นครพนม สนับสนุนการสร้างเครือข่ายร่วมช่วยเหลือกลุ่มเป้าหมายผู้อยู่ในภาวะยากลำบาก







                                วันจันทร์ที่ 20 พฤศจิกายน 2560                              





    182  













   รมว.พม. ต้อนรับจิตอาสาพัฒนาสังคม จ.นครพนม สนับสนุนการสร้างเครือข่ายร่วมช่วยเหลือกลุ่มเป้าหมายผู้อยู่ในภาวะยากลำบาก
 

   รมว.พม. ต้อนรับจิตอาสาพัฒนาสังคม จ.นครพนม สนับสนุนการสร้างเครือข่ายร่วมช่วยเหลือกลุ่มเป้าหมายผู้อยู่ในภาวะยากลำบาก 





วันนี้ (20 พ.ย.60) เวลา 11.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย คณะผู้บริหารกระทรวง พม. ให้การต้อนรับคณะศึกษาดูงานจิตอาสาพัฒนาสังคมจังหวัดนครพนม นำโดย นางปัทมา วิทย์ดำรงค์ นายกเหล่ากาชาดจังหวัดนครพนม ที่เข้าร่วมการประชุมเพื่อรับมอบนโยบาย และแลกเปลี่ยนข้อคิดเห็นเกี่ยวกับงานจิตอาสาเพื่อพัฒนาสังคม อีกทั้งคณะได้ศึกษาดูงานหน่วยงานภายใต้ภารกิจ ของกระทรวง พม. อาทิ สถานคุ้มครองคนไร้ที่พึ่งบ้านเมตตา นิคมสร้างตนเองลำตะคอง (หนองสาหร่ายโมเดล) ศูนย์ปฏิบัติการกระทรวงการพัฒนาสังคมและความมั่นคงของมนุษย์ ( ศปก.พม.) ศูนย์ช่วยเหลือสังคม สายด่วน 1300 และผลิตภัณฑ์ ทอฝัน By พม. จากกลุ่มเป้าหมายที่อยู่ในความดูแลของกระทรวง พม.
 
      พลตำรวจเอก อดุลย์ กล่าวว่า งานอาสาสมัครเป็นงานที่มีคุณค่าต่อสังคมและบุคคลที่เข้ามาเป็นอาสาสมัคร ได้เสียสละเวลาอันมีค่า ตลอดจนความสุขส่วนตัว เพื่อช่วยเหลือผู้อื่นหรือทำประโยชน์ให้แก่สังคม โดยไม่หวังสิ่งตอบแทน ควรแก่การยกย่องสรรเสริญ ซึ่งจิตอาสามีบทบาทสำคัญในการช่วยเหลือดูแลกลุ่มเป้าหมายที่อยู่ในความดูแลของกระทรวง พม. ได้แก่ กลุ่มเด็ก สตรี คนพิการ ผู้สูงอายุ คนไร้ที่พึ่ง คนขอทาน และผู้อยู่ในสภาวะยากลำบาก ดังนั้น จิตอาสาจึงเป็นกลไกสำคัญในการขับเคลื่อนการดำเนินงานของกระทรวง พม. ในการดูแลประชาชนในพื้นที่ได้อย่างทั่วถึง เป็นการหนุนเสริมเติมเต็มภารกิจของกระทรวง พม. ให้มีประสิทธิภาพมากขึ้น
 
       พลตำรวจเอก อดุลย์ กล่าวต่อไปว่า ทั้งนี้ ตนได้ให้ข้อเสนอแนะต่อการพัฒนางานจิตอาสาเพื่อพัฒนาสังคม ในระดับพื้นที่ 6 ประเด็น ดังนี้
 1.พัฒนาองค์ความรู้ และทักษะในการปฏิบัติงานกับกลุ่มเป้าหมายต่างๆ เพื่อให้จิตอาสามีศักยภาพในการช่วยเหลือกลุ่มเป้าหมายต่างๆ ในชุมชน
 2.ส่งเสริมการเป็นจิตอาสาในทุกกลุ่มเป้าหมาย โดยเฉพาะในกลุ่มเด็กและเยาวชน เพื่อให้เป็นตัวอย่างการทำความดีเพื่อสังคม รวมทั้งสร้างเครือข่ายเด็กและเยาวชน เพื่อร่วมเป็นจิตอาสาทำความดีแก่ชุมชนและสังคมต่อไป
  ​3.พัฒนาศักยภาพของจิตอาสาให้มีทักษะในการสร้างสรรค์กิจกรรมสาธารณประโยชน์ กิจกรรมพัฒนาชุมชน และสังคม ร่วมกับหน่วยงานภาครัฐและภาคส่วนที่เกี่ยวข้องภายใต้นโยบายประชารัฐเพื่อสังคม
   4. จัดกิจกรรมของจิตอาสาควรเกี่ยวกับการป้องกัน แก้ไข ส่งเสริม พัฒนา สังคมและชุมชน เพื่อให้เกิดความร่มเย็นเป็นสุข กลมเกลียวสามัคคี ลดความเหลื่อมล้ำ มุ่งสู่สังคมที่เป็นธรรม ซึ่งกิจกรรมดังกล่าวควรมีการดำเนินงานอย่างต่อเนื่องและแสดงถึงพลังของจิตอาสาในการพัฒนาสังคมอย่างยั่งยืน
  5.นำสื่อสารสาธารณะเป็นภาคีเครือข่ายเพื่อร่วมสนับสนุนการจัดกิจกรรมของจิตอาสาในรูปแบบต่างๆ
  6. ส่งเสริมการนำอัตลักษณ์/เอกลักษณ์ ของจังหวัด มาเป็นแนวทางในการสร้างความเข้มแข็งของจิตอาสา
 
     "กระทรวง พม. โดยกรมพัฒนาสังคมและสวัสดิการ (พส.) พร้อมขับเคลื่อนงานจิตอาสาเพื่อพัฒนาสังคมเพื่อเป็นหุ้นส่วนที่มีศักยภาพในการพัฒนาสังคมและจัดสวัสดิการสังคม ลดความเหลื่อมล้ำ มุ่งสู่สังคมที่เป็นธรรม ภายใต้สโลแกน "จิตอาสาทำความดี ไม่มีสิ้นสุด” พลตำรวจเอก อดุลย์ กล่าวในตอนท้าย



ที่มา : http://www.thaigov.go.th/news/contents/details/8225