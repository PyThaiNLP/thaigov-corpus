รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็ก 2 พี่น้อง ที่ผู้เป็นแม่ผูกคอเสียชีวิต ที่ จ.ตาก พร้อมเร่งช่วยเหลือเด็กหญิงวัย 12 ปี นอนป่วยติดเตียงช่วยเหลือตัวเองไม่ได้  ที่ จ.ตรัง







                                วันอังคารที่ 21 พฤศจิกายน 2560                              





    260  













   รมว.พม. กำชับ จนท. เร่งเยียวยาจิตใจเด็ก 2 พี่น้อง ที่ผู้เป็นแม่ผูกคอเสียชีวิต ที่ จ.ตาก พร้อมเร่งช่วยเหลือเด็กหญิงวัย 12 ปี นอนป่วยติดเตียงช่วยเหลือตัวเองไม่ได้  ที่ จ.ตรัง
 

   รมว.พม. กำชับ จนท. เร่งเยียวยาจิตใจเด็ก 2 พี่น้อง ที่ผู้เป็นแม่ผูกคอเสียชีวิต ที่ จ.ตาก พร้อมเร่งช่วยเหลือเด็กหญิงวัย 12 ปี นอนป่วยติดเตียงช่วยเหลือตัวเองไม่ได้ ครอบครัวมีฐานะยากจน ที่ จ.ตรัง 





วันนี้ (21 พ.ย. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 758/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
 
     พลตำรวจเอก อดุลย์ กล่าวว่า จากกรณีหญิงรายหนึ่ง ก่อเหตุผูกคอเสียชีวิต ขณะอยู่บ้านเพียงลำพังกับลูก อีก 2 คน ด้านลูกชายคนโตวัย 6 ขวบ เข้ามาเห็นเหตุการณ์ จึงพยายามช่วยเหลือใช้มีดตัดเชือกให้ แต่ผู้เป็นแม่เสียชีวิตแล้ว ด้านลูกคนเล็กรีบไปเปิดนมแม่กินด้วยความหิว โดยที่ไม่ทราบว่าผู้เป็นแม่ได้เสียชีวิตแล้ว ครอบครัวมีฐานะยากจน ที่อำเภอท่าสองยาง จังหวัดตาก นั้น ตนได้กำชับให้พัฒนาสังคมและความมั่นคงของมนุษย์จังหวัดตาก (พมจ.ตาก) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่เร่งเยียวยาฟื้นฟูสภาพจิตใจเด็กทั้ง 2 คน อย่างใกล้ชิดโดยด่วน เพื่อให้สามารถกลับมาใช้ชีวิตได้อย่างปกติสุขในสังคม อีกทั้ง ดูแลเรื่องการศึกษาของเด็กทั้ง 2 คนอย่างต่อเนื่องในระยะยาว รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิ ตามกฎหมายตามความเหมาะสม พร้อมร่วมกันหารือแนวทางการช่วยเหลือในระยะยาวต่อไป
 
     พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงวัย 12 ปี สำลักอาหารอุดตันหลอดลม จนอาการช็อกหมดสติ กลายเป็นเจ้าหญิงนิทรานานกว่า 2 ปี นอนป่วยติดเตียง ช่วยเหลือตัวเองไม่ได้ ต้องให้อาหาร ทางสายยาง โดยอาศัยอยู่กับแม่ ยาย และน้องชายอีก 1 คน ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอย่านตาขาว จังหวัดตรัง นั้น ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ.ตรัง) พร้อมด้วยหน่วยงานที่เกี่ยวข้องในพื้นที่สังกัดกระทรวง พม. ลงพื้นที่เพื่อตรวจสอบข้อเท็จจริงและประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลเด็กหญิง คนดังกล่าวอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิ ตามกฎหมายตามความเหมาะสม พร้อมให้คำปรึกษาแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป



ที่มา : http://www.thaigov.go.th/news/contents/details/8252