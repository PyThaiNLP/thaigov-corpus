รัฐบาลไทย-ข่าวทำเนียบรัฐบาล-พม. เร่งช่วยเหลือเด็กชายวัย 2 ขวบ ป่วยเป็นโรคกระเพาะคว่ำตั้งแต่กำเนิด ขับถ่ายไม่ได้ ที่ จ.นราธิวาส และเด็กหนุ่มวัย 16 ปี พิการแขน-ขาหงิกงอผิดรูป ช่วยเหลือตัวเองไม่ได้ ที่ จ.ราชบุรี







                                วันจันทร์ที่ 27 พฤศจิกายน 2560                              





    174  













   พม. เร่งช่วยเหลือเด็กชายวัย 2 ขวบ ป่วยเป็นโรคกระเพาะคว่ำตั้งแต่กำเนิด ขับถ่ายไม่ได้ ที่ จ.นราธิวาส และเด็กหนุ่มวัย 16 ปี พิการแขน-ขาหงิกงอผิดรูป ช่วยเหลือตัวเองไม่ได้ ที่ จ.ราชบุรี
 

   พม. เร่งช่วยเหลือเด็กชายวัย 2 ขวบ ป่วยเป็นโรคกระเพาะคว่ำตั้งแต่กำเนิด ขับถ่ายไม่ได้ ที่ จ.นราธิวาส และเด็กหนุ่มวัย 16 ปี พิการแขน-ขาหงิกงอผิดรูป ช่วยเหลือตัวเองไม่ได้ อาศัยอยู่กับแม่ที่รับจ้างล้างจาน รายได้ไม่เพียงพอค่าใช้จ่าย ที่ จ.ราชบุรี 





วันนี้ (27 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 762/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
 
    นางไพรวรรณ กล่าวว่า จากกรณีเด็กชายวัย 2 ขวบ ป่วยเป็นโรคกระเพาะคว่ำตั้งแต่กำเนิด ขับถ่ายไม่ได้ ท้องบวมโตมีขนาดใหญ่ อาศัยอยู่กับแม่ที่ไม่ได้ประกอบอาชีพ เนื่องจากต้องอยู่ดูแลเด็กชายอย่างใกล้ชิด มีเพียงผู้เป็นพ่อที่ทำงานหารายได้จุนเจือครอบครัวเพียงคนเดียว ทั้งยังต้องรับภาระเลี้ยงดูลูกสาวอีก 2 คน วัย 10 ปี และ 15 ปี รายได้ไม่เพียงพอค่าใช้จ่าย ที่อำเภอสุไหงโกลก จังหวัดนราธิวาส นั้น ตนได้กำชับให้พัฒนาสังคมและความมั่นคงของมนุษย์จังหวัดนราธิวาส (พมจ.นราธิวาส) พร้อมหน่วยงานที่เกี่ยวข้อง เร่งลงพื้นที่เยี่ยมครอบครัวเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการรักษาพยาบาลอาการป่วยของเด็กชายอย่างใกล้ชิด และดูแลช่วยเหลือในเรื่องการศึกษาของเด็กหญิงทั้ง 2 คนอย่างต่อเนื่องในระยะยาว รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมทั้ง แนะนำเรื่องการส่งเสริมการประกอบอาชีพเสริมแก่ครอบครัว เพื่อสร้างรายได้ที่เพียงพอและมั่นคงสามารถเลี้ยงดูครอบครัวได้ในระยะยาวต่อไป
 
     นางไพรวรรณ กล่าวเพิ่มเติมว่า สำหรับกรณีเด็กหนุ่มวัย 16 ปี ป่วยเป็นโรคกล้ามเนื้ออ่อนแรง แขน-ขาหงิกงอ ผิดรูป ช่วยเหลือตัวเองไม่ได้ อาศัยอยู่กับแม่ ที่ประกอบอาชีพรับจ้างล้างจาน รายได้ไม่เพียงพอค่าใช้จ่ายและ ค่ารักษาพยาบาล โดยทั้ง 2 ชีวิตอาศัยในห้องเช่าสภาพเก่าคับแคบ ครอบครัวมีฐานะยากจน ที่อำเภอเมือง จังหวัดราชบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดราชบุรี (พมจ.ราชบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือ ในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กหนุ่มอย่างใกล้ชิด และการซ่อมแซมปรับปรุงที่อยู่อาศัยให้มีสภาพแข็งแรง ถูกสุขลักษณะ และเหมาะสมกับผู้ป่วย รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาว พร้อมทั้ง แนะนำเรื่องการส่งเสริมการประกอบอาชีพเสริมแก่ผู้เป็นแม่ เพื่อสร้างรายได้ที่เพียงพอและมั่นคงสามารถเลี้ยงดูครอบครัวได้ในระยะยาวต่อไป



ที่มา : http://www.thaigov.go.th/news/contents/details/8371