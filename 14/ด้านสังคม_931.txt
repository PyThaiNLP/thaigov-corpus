รัฐบาลไทย-ข่าวทำเนียบรัฐบาล-ผู้ช่วย รมว.สธ. นำชาวสาธารณสุข ถวายสักการะ พระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร ก้าวสู่ 100 ปี การสาธารณสุขไทย 







                                วันจันทร์ที่ 27 พฤศจิกายน 2560                              





    524  













   ผู้ช่วย รมว.สธ. นำชาวสาธารณสุข ถวายสักการะ พระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร ก้าวสู่ 100 ปี การสาธารณสุขไทย 
 

   เช้าวันนี้ (27 พฤศจิกายน 2560) ที่กระทรวงสาธารณสุข  จ.นนทบุรี  นายแพทย์ธวัช สุนทราจารย์  ผู้ช่วยรัฐมนตรีประจำกระทรวงสาธารณสุข ได้รับมอบหมายจาก ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข เป็นประธานในพิธี 





 วางพานพุ่มดอกไม้ถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร และพิธีสงฆ์อุทิศส่วนกุศลให้อดีตข้าราชการ เจ้าหน้าที่กระทรวงสาธารณสุขที่ล่วงลับไปแล้ว พร้อมปลูกสมุนไพรไม้ยืนต้นได้แก่ ประดู่แดง ปีบ และการบูร เนื่องในวันสถาปนากระทรวงสาธารณสุข และก้าวเข้าสู่ 100 ปีการสาธารณสุขไทย โดยมี นพ.เจษฎา โชคดำรงสุข ปลัดกระทรวงสาธารณสุข และคณะผู้บริหาร ข้าราชการ เจ้าหน้าที่กระทรวงสาธารณสุข ผู้แทนหน่วยงาน สมาคม องค์กรต่าง ๆ ร่วมในพิธี
          นพ.ธวัช  กล่าวว่า  การสาธารณสุขไทยได้รับการสถาปนาครั้งแรก   เมื่อวันที่ 27 พฤศจิกายน 2461 ด้วยพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัว ทรงแต่งตั้งพระเจ้าน้องยาเธอกรมหมื่นชัยนาทนเรนทร เป็นอธิบดีกรมสาธารณสุขพระองค์แรก  พระองค์ทรงบำเพ็ญพระกรณียกิจ  เพื่อให้การแพทย์การสาธารณสุขเจริญก้าวหน้าทัดเทียมนานาอารยประเทศมาโดยตลอด ทำให้การสาธารณสุขของไทยพัฒนามาต่อเนื่องมาเป็นลำดับ และเมื่อวันที่ 10 มีนาคม 2485 ได้จัดตั้งเป็นกระทรวงสาธารณสุข โดยคณะรัฐมนตรีได้อนุมัติให้วันที่ 27 พฤศจิกายนของทุกปี เป็นวันคล้ายวันสถาปนากระทรวงสาธารณสุข เพื่อรำลึกความสำคัญของงานสาธารณสุขที่ได้พัฒนาอย่างเป็นรูปธรรมตลอดมา
          นพ.ธวัช  กล่าวต่อว่า พระบาทสมเด็จพระปรมินทรมหาภูมิพลอดุลเดช บรมนารถบพิตร เสด็จพระราชดำเนินมาทรงประกอบพิธีเปิดพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร อธิบดีกรมสาธารณสุขพระองค์แรก ณ หน้าตึกสำนักงานเลขานุการรัฐมนตรีวังเทวะเวสม์ เมื่อวันที่ 27 พฤศจิกายน 2509 และในโอกาสที่กระทรวงสาธารณสุขได้ย้ายที่ทำการใหม่มายังจังหวัดนนทบุรี  เมื่อวันที่ 12 กันยายน 2537 ก็ได้อัญเชิญพระอนุสาวรีย์ของพระองค์มาประดิษฐาน ณ หน้าอาคารสำนักงานปลัดกระทรวงสาธารณสุข 
          ทั้งนี้ ในโอกาสที่ก้าวเข้าสู่วาระ 100 ปี ของการสาธารณสุขไทย สมเด็จพระเทพรัตนราชสุดาฯ สยามบรมราชกุมารี ได้พระราชทาน “ต้นการบูร” ให้เป็นไม้ประจำกระทรวงสาธารณสุข  ซึ่งเป็นไม้ยืนต้นขนาดใหญ่ ทรงพุ่มกว้างและทึบ มีความสูงของต้น 30 เมตร ลำต้นมีขนาดถึง 1.5 เมตร เปลือกต้นเป็นสีน้ำตาลลำต้นและกิ่งเรียบไม่มีขน เนื้อไม้สีน้ำตาลปนแดง เมื่อนำมากลั่นแล้วจะได้ “การบูร”  ทุกส่วนมีกลิ่นหอม  มีสรรพคุณเป็นยาบำรุงหัวใจ ยาระงับประสาท  แก้โรคตา  แก้เลือดลม  แก้ปวดฟัน  แก้ไอ  แก้ปวดท้อง  เกล็ดของการบูร  ใช้ทาแก้โรคผิวหนัง ผดผื่นคัน 
 ************************** 27 พฤศจิกายน 2560
  



ที่มา : http://www.thaigov.go.th/news/contents/details/8372