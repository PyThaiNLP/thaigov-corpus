รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือชายชราวัย 60 ปี ป่วยเป็นโรคกล้ามเนื้ออ่อนแรง ไม่ได้อาบน้ำมานานกว่า 5 ปี ที่ จ.ลำปาง 







                                วันศุกร์ที่ 7 เมษายน 2560                              





    190  













   รมว.พม. กำชับ จนท. เร่งช่วยเหลือชายชราวัย 60 ปี ป่วยเป็นโรคกล้ามเนื้ออ่อนแรง ไม่ได้อาบน้ำมานานกว่า 5 ปี ที่ จ.ลำปาง 
 

   รมว.พม. กำชับ จนท. เร่งช่วยเหลือชายชราวัย 60 ปี ป่วยเป็นโรคกล้ามเนื้ออ่อนแรง ไม่ได้อาบน้ำมานานกว่า 5 ปี ที่ จ.ลำปาง และครอบครัวของหญิงวัย 57 ปี ต้องเก็บของป่าขายเพื่อหาเงินเลี้ยงดูอีก 3 ชีวิต ที่มีทั้งผู้ป่วย คนพิการ และผู้สูงอายุ ที่ จ.นครราชสีมา 





เมื่อวันที่ 5 เม.ย. 60 เวลา 07.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 607/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม 
 
     พลตำรวจเอก อดุลย์ กล่าวว่า จากกรณีชายชราวัย 60 ปี ป่วยเป็นโรคกล้ามเนื้ออ่อนแรง ช่วยเหลือตัวเองไม่ค่อยได้ ต้องขับถ่ายในบ้าน และไม่ได้อาบน้ำมานานกว่า 5 ปี อาศัยเพียงลำพังในเพิงสังกะสีสภาพเก่าทรุดโทรม ไม่มีไฟฟ้า และน้ำประปา อาศัยข้าวเหลือจากวัด หรือเพื่อนบ้านแบ่งปันให้กินประทังชีวิต บางวันต้องอดอาหาร ที่อำเภอวังเหนือ จังหวัดลำปาง นั้น ตนได้กำชับให้พัฒนาสังคมและความมั่นคงของมนุษย์จังหวัดลำปาง (พมจ.ลำปาง) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านผู้สูงอายุของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการปรับปรุงที่อยู่อาศัยให้มีความมั่นคง ถูกสุขลักษณะเหมาะสำหรับผู้ป่วยและผู้สูงอายุ รวมทั้งเรื่องการรักษาพยาบาลอย่างต่อเนื่อง 
 
     พลตำรวจเอก อดุลย์ กล่าวเพิ่มเติม สำหรับกรณีเด็กหญิงวัย 9 ขวบ ป่วยหลายโรครุมเร้า ทั้งพิการทางสมองและ โรคหอบ ไม่สามารถช่วยเหลือตัวเองได้ อาศัยอยู่กับผู้เป็นแม่วัย 33 ปี ที่ต้องลาออกจากงาน เพื่ออยู่ดูแลเด็กหญิงอย่างใกล้ชิด ตาที่ชราวัย 66 ปี ที่ป่วยเป็นโรคเส้นเลือดในสมองตีบ ไม่สามารถทำงานได้ และยายวัย 57 ปี ที่มีอาชีพเก็บของป่าขาย ต้องเป็น ผู้หาเลี้ยงครอบครัวเพียงคนเดียว ครอบครัวมีฐานะยากจน ที่ อำเภอปักธงชัย จังหวัดนครราชสี นั้น ตนได้กำชับให้พัฒนาสังคม และความมั่นคงของมนุษย์จังหวัดนครราชสีมา (พมจ.นครราชสีมา) พร้อมหน่วยงานที่เกี่ยวข้องในพื้นที่สังกัดกระทรวงการพัฒนา สังคมฯ เร่งลงพื้นที่เยี่ยมบ้าน พร้อมตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือ ในเบื้องต้น ตามภารกิจด้านผู้พิการและผู้สูงอายุของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอย่างต่อเนื่อง รวมทั้งเรื่องการแนะนำ ให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป



ที่มา : http://www.thaigov.go.th/news/contents/details/2962