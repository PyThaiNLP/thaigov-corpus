รัฐบาลไทย-ข่าวทำเนียบรัฐบาล-พม. จัด “ประชุมเชิงปฏิบัติการเพื่อทบทวนการปฏิบัติงานด้านครอบครัวทดแทน” เพื่อพัฒนาศักยภาพผู้ปฏิบัติงานด้านการรับเด็กเป็นบุตรบุญธรรมให้มีประสิทธิภาพ







                                วันอังคารที่ 28 พฤศจิกายน 2560                              





    175  













   พม. จัด “ประชุมเชิงปฏิบัติการเพื่อทบทวนการปฏิบัติงานด้านครอบครัวทดแทน” เพื่อพัฒนาศักยภาพผู้ปฏิบัติงานด้านการรับเด็กเป็นบุตรบุญธรรมให้มีประสิทธิภาพ
 

   พม. จัด “ประชุมเชิงปฏิบัติการเพื่อทบทวนการปฏิบัติงานด้านครอบครัวทดแทน” เพื่อพัฒนาศักยภาพผู้ปฏิบัติงานด้านการรับเด็กเป็นบุตรบุญธรรมให้มีประสิทธิภาพ 





วันนี้ (28 พ.ย. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานในพิธีเปิดและมอบนโยบายการปฏิบัติงานด้านครอบครัวทดแทน โครงการประชุมเชิงปฏิบัติการเพื่อทบทวนการปฏิบัติงานด้านครอบครัวทดแทน โดยมีนายวิทัศน์ เตชะบุญ อธิบดีกรมกิจการเด็กและเยาวชน พร้อมด้วย พนักงานเจ้าหน้าที่ตามพระราชบัญญัติการรับเด็กเป็นบุตรบุญธรรม เจ้าหน้าที่ผู้ปฏิบัติงานด้านการรับเด็กเป็นบุตรบุญธรรม ผู้ปฏิบัติงานด้านครอบครัวอุปถัมภ์จากสำนักงานพัฒนาสังคมและความมั่นคงของมนุษย์ทุกจังหวัดทั้ง 76 จังหวัด บ้านพักเด็กและครอบครัว จำนวน 77 แห่ง สถานสงเคราะห์เด็กอ่อน จำนวน 8 แห่ง ข้าราชการและเจ้าหน้าที่ ดย. จำนวนทั้งสิ้น 300 คน เข้าร่วมประชุม ณ ห้องราชาบอลรูม โรงแรมปรินซ์พาเลซ กรุงเทพมหานคร
 
     นางไพรวรรณ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) จัดโครงการประชุมเชิงปฏิบัติการเพื่อทบทวนการปฏิบัติงานด้านครอบครัวทดแทน เป็นการดำเนินงานภายใต้ยุทธศาสตร์ชาติ 20 ปี (พ.ศ.2560 - 2579) ที่ให้ความสำคัญกับการพัฒนา และเสริมสร้างศักยภาพคนตลอดช่วงชีวิต โดยเฉพาะเด็กและเยาวชนให้มีพัฒนาการเต็มศักยภาพ และมุ่งสู่การพัฒนาเพื่อให้เด็กได้อยู่กับครอบครัวที่เหมาะสมและมีพัฒนาการที่เหมาะสมกับวัย ซึ่งการรับเด็กเป็นบุตรบุญธรรม เป็นภารกิจที่กระทรวง พม. โดย ดย. ต้องดำเนินการร่วมกับ ตลอดจนหน่วยงานภาครัฐและภาคเอกชน ทั้งในประเทศและต่างประเทศ ดังนั้นผู้ปฏิบัติงานต้องคำนึงถึงปัจจัยหลายประการทั้งปัจจัยด้านสังคมและกฎหมาย เนื่องจากการมอบเด็กเป็นบุตรบุญธรรมนั้นเกี่ยวข้องกับกฎหมายหลายฉบับ ทั้งกฎหมายภายในประเทศ และกฎหมายระหว่างประเทศ จะต้องทำความเข้าใจให้เกิดความชัดเจน เพื่อปฏิบัติงานได้อย่างถูกต้องและมีประสิทธิภาพ เกิดประโยชน์สูงสุดต่อเด็กและครอบครัว
 
     นางไพรวรรณ กล่าวเพิ่มเติมว่า สำหรับการจัดโครงการประชุมเชิงปฏิบัติการเพื่อทบทวนการปฏิบัติงานด้านครอบครัวทดแทนในครั้งนี้ มีวัตถุประสงค์เพื่อให้ผู้ปฏิบัติงานด้านการรับเด็กเป็นบุตรบุญธรรมในหน่วยงานต่างๆ ของกระทรวง พม. ทั้งในส่วนกลางและส่วนภูมิภาคได้ทบทวนการปฏิบัติงานด้านการรับเด็กเป็นบุตรบุญธรรมและด้านครอบครัวอุปถัมภ์ตามกฎหมาย และผู้ปฏิบัติงานใหม่ได้มีความรู้ ความเข้าใจในการปฏิบัติงานด้านบุตรบุญธรรม และด้านครอบครัวอุปถัมภ์ให้เป็นไปในแนวทางเดียวกัน โดยจัดขึ้นระหว่างวันที่ 27 - 29 พฤศจิกายน 2560 ภายในงานประกอบด้วยกิจกรรมต่างๆ อาทิ การอภิปราย เรื่องแนวทางการปฏิบัติงานด้านการรับเด็กเป็นบุตรบุญธรรมชาวไทยและชาวต่างชาติ การบรรยาย เรื่องแนวทางการปฏิบัติงานด้านครอบครัวอุปถัมภ์ การบรรยาย เรื่องการเตรียมความพร้อมแก่ครอบครัวบุญธรรมชาวไทยและชาวต่างชาติ การอภิปราย เรื่องข้อสังเกตของคณะกรรมการการรับเด็กเป็นบุตรบุญธรรม การแบ่งกลุ่มฐานความรู้ ปัญหาและอุปสรรคในการปฏิบัติงานด้านการรับเด็กเป็นบุตรบุญธรรม และการบรรยาย เรื่องการดำเนินงานของทะเบียนราษฎร และสัญชาติที่เกี่ยวข้องกับการรับเด็กเป็นบุตรบุญธรรม



ที่มา : http://www.thaigov.go.th/news/contents/details/8416