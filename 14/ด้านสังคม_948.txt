รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งเยียวยาจิตใจเด็กที่ถูกครูพี่เลี้ยงทำร้ายร่างกาย ที่ย่านลาดกระบัง กทม. และเร่งช่วยเหลือครอบครัวผู้ด้อยโอกาสที่ประสบปัญหาทางสังคม 







                                วันพฤหัสบดีที่ 30 พฤศจิกายน 2560                              





    195  













   ปลัด พม. กำชับ จนท. เร่งเยียวยาจิตใจเด็กที่ถูกครูพี่เลี้ยงทำร้ายร่างกาย ที่ย่านลาดกระบัง กทม. และเร่งช่วยเหลือครอบครัวผู้ด้อยโอกาสที่ประสบปัญหาทางสังคม 
 

   ปลัด พม. กำชับ จนท. เร่งเยียวยาจิตใจเด็กที่ถูกครูพี่เลี้ยงทำร้ายร่างกาย ที่ย่านลาดกระบัง กทม. และเร่งช่วยเหลือครอบครัวผู้ด้อยโอกาสที่ประสบปัญหาทางสังคม ที่ จ.บุรีรัมย์ และ จ.นครราชสีมา 





 วันนี้ (30 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 765/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
 
     นายพุฒิพัฒน์ กล่าวว่า จากกรณีครูพี่เลี้ยงในศูนย์เด็กเล็กแห่งหนึ่ง ทำร้ายร่างกายเด็กเล็กวัย 3-4 ปี โดยการตบตี กระชากศีรษะ ดึงแขนขา และกักขัง ทำให้เด็กเกิดความหวาดกลัว ซึ่งที่ผ่านมาทางชุมชนได้แจ้งให้สำนักงานเขตลาดกระบังทราบแล้ว แต่เรื่องกลับไม่มีความคืบหน้าใดๆ ผู้ปกครองเกรงว่า ครูคนดังกล่าวอาจทำร้ายร่างกายเด็กอีก นั้น ตนได้กำชับให้หน่วยงานที่เกี่ยวข้องในพื้นที่ กรมกิจเด็กกิจการเด็กและเยาวชน (ดย.) เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ของกระทรวง พม. พร้อมเร่งเยียวยาฟื้นฟูสภาพจิตใจเด็กทั้งหมดอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมต่อไปได้อย่างปกติสุข ทั้งนี้ ตนขอความร่วมมือผู้ปกครองและบุคคลใกล้ชิดที่เกี่ยวข้อง หากพบเบาะแสการกระทำความรุนแรงต่อเด็กในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง เพื่อให้การดูแลและคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 เพื่อให้คำปรึกษาและการช่วยเหลือต่อไป
 
     นายพุฒิพัฒน์ กล่าวเพิ่มเติมว่า สำหรับกรณีหญิงชราวัย 82 ปี ร่างกายผอมซูบ สุขภาพไม่แข็งแรง ต้องรับภาระดูแลลูกชายวัย 48 ปี ที่ป่วยหลายโรครุมเร้า นอนป่วยติดเตียง ช่วยเหลือตัวเองไม่ได้ มีเพียงลูกสาวคนโตวัย 53 ปี ที่ทำงานหารายได้จุนเจือครอบครัวเพียงคนเดียว ทั้ง 3 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอนางรอง จังหวัดบุรีรัมย์ และกรณีชายหนุ่มวัย 22 ปี ป่วยหลายโรครุมเร้า และร่างกายพิการตั้งแต่กำเนิด แขน-ขาลีบ ช่วยเหลือตัวเองไม่ได้ อาศัยอยู่กับแม่ที่มีอาการความจำเสื่อม และพ่อที่นอนป่วยติดเตียงช่วยเหลือตัวเองไม่ได้ อาศัยในบ้านสภาพเก่าทรุดโทรม ครอบครัวมีฐานะยากจน ที่จังหวัดนครราชสีมา นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.บุรีรัมย์ และ พมจ.นครราชสีมา พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัว และให้การช่วยเหลือในเบื้องต้นตามภารกิจด้านผู้สูงอายุ และคนพิการของกระทรวง พม. พร้อมมอบสิ่งของเครื่องใช้ ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของผู้ที่ป่วยทั้งหมดอย่างใกล้ชิด และการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะเหมาะสมกับผู้สูงอายุและ คนพิการ รวมทั้งให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อาทิ การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป



ที่มา : http://www.thaigov.go.th/news/contents/details/8473