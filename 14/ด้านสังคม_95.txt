รัฐบาลไทย-ข่าวทำเนียบรัฐบาล-พม.จัดงานวันแห่งครอบครัว ประจำปี 2560 เชิดชูเกียรติครอบครัวร่มเย็น บุคคลดีเด่นด้านการพัฒนาครอบครัว และครอบครัวผู้มีชื่อเสียง 







                                วันศุกร์ที่ 7 เมษายน 2560                              





    445  













   พม.จัดงานวันแห่งครอบครัว ประจำปี 2560 เชิดชูเกียรติครอบครัวร่มเย็น บุคคลดีเด่นด้านการพัฒนาครอบครัว และครอบครัวผู้มีชื่อเสียง 
 

   พม.จัดงานวันแห่งครอบครัว ประจำปี 2560 เชิดชูเกียรติครอบครัวร่มเย็น บุคคลดีเด่นด้านการพัฒนาครอบครัว และครอบครัวผู้มีชื่อเสียง พร้อมชูแนวคิด “Family comes first : ครอบครัวพอเพียง อยู่อย่างเพียงพอ” 





เมื่อวันที่ 5 เม.ย. 60 เวลา 09.30 น. ที่ห้องแกรนด์ไดมอนด์ บอลรูม ชั้น 2 อาคารอิมแพคฟอรั่ม เมืองทองธานี จังหวัดนนทบุรี พลเรือเอกณรงค์ พิพัฒนาศัย รองนายกรัฐมนตรี เป็นประธานในพิธีเปิดงานวันแห่งครอบครัว ประจำปี 2560 ภายใต้แนวคิด "Family comes first : ครอบครัวพอเพียง อยู่อย่างเพียงพอ” พร้อมมอบโล่เชิดชูเกียรติครอบครัวร่มเย็น บุคคลดีเด่นด้านการพัฒนาครอบครัว และครอบครัวผู้มีชื่อเสียง รวมจำนวนทั้งสิ้น 91 รางวัล และ รับมอบข้อเสนอของสมัชชาครอบครัวแห่งชาติ โดยมี พลตำรวจเอกอดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับ และกล่าวรายงานวัตถุประสงค์การจัดงาน โดยมีผู้เข้าร่วมงาน ประกอบด้วย ผู้แทนจากหน่วยงานภาครัฐ ภาคเอกชน ภาคประชาสังคม ภาคประชาชน ผู้ทรงคุณวุฒิ ผู้ปฏิบัติงานด้านครอบครัว ตัวแทนครอบครัวจากทั่วประเทศ และสื่อมวลชน จำนวนประมาณ 900 คน 
 
     พลตำรวจเอก อดุลย์ กล่าวว่า ตนขอแสดงความยินดีกับทุกครอบครัวที่ได้รับการเชิดชูเกียรติเป็นครอบครัวร่มเย็นในวันนี้ รัฐบาลตระหนักดีว่าสถาบันครอบครัวมีความสำคัญต่อการพัฒนาคุณภาพของประชากรในประเทศ ซึ่งจะส่งผลให้ประเทศให้มีความมั่นคงและยั่งยืน ด้วยมติคณะรัฐมนตรีเมื่อปีพุทธศักราช 2533 กำหนดให้วันที่ 14 เมษายน ของทุกปี เป็นวันแห่งครอบครัว เพื่อกระตุ้นให้ประชาชนเห็นความสำคัญของสถาบันครอบครัว สร้างแนวคิดให้ครอบครัวได้เรียนรู้ร่วมกัน พร้อมกับน้อมนำหลักปรัชญาเศรษฐกิจพอเพียงไปใช้ในชีวิตประจำวัน เพื่อเสริมสร้างความเข้มแข็งให้แก่ครอบครัว และรณรงค์ให้ทุกภาคส่วนเข้ามามีส่วนร่วมในการพัฒนาครอบครัว ให้มากขึ้น นอกจากนี้ ยังมีมติคณะรัฐมนตรีเห็นชอบนโยบายและยุทธศาสตร์การพัฒนาสถาบันครอบครัว ปี 2560 – 2564 ซึ่งประกาศใช้เมื่อวันที่ 7 ธันวาคม 2559 เพื่อให้ทุกหน่วยงานที่เกี่ยวข้องใช้เป็นแนวทางการดำเนินงานเพื่อพัฒนาสถาบันครอบครัวไปในทิศทางเดียวกัน 
 
   พลตำรวจเอก อดุลย์ กล่าวต่อไปว่า ปัจจุบันสถานการณ์ทางเศรษฐกิจ สังคม วัฒนธรรม และเทคโนโลยี ที่เปลี่ยนแปลงอย่างรวดเร็ว ส่งผลกระทบต่อวิธีคิดและการดำเนินชีวิตของสมาชิกในครอบครัว ทำให้ไม่สามารถทำตามบทบาทหน้าที่อย่างเหมาะสม โดย พ่อ-แม่ มุ่งจะหารายได้มาจุนเจือครอบครัว ไม่มีเวลาอบรมเลี้ยงดูบุตร ผู้สูงอายุ ถูกทอดทิ้งให้อยู่กับเด็กตามลำพัง ทำให้ครอบครัวขาดความสมดุล เกิดความขัดแย้งในครอบครัว อันเป็นสาเหตุสำคัญประการหนึ่งที่นำไปสู่การใช้ความรุนแรงในการตัดสินปัญหา ทั้งนี้ กระทรวงการพัฒนาสังคมฯ ตระหนักดีว่าคนที่มีความสุขในครอบครัว ย่อมส่งผลให้เกิดการทำงานที่มีประสิทธิภาพ สร้างสังคมร่มเย็นเป็นสุข พัฒนาประเทศชาติ ให้เจริญก้าวหน้า ซึ่งการจัดงานวันแห่งครอบครัว ประจำปี 2560 ภายใต้แนวคิด "Family comes first : ครอบครัวพอเพียง อยู่อย่างเพียงพอ” ในวันนี้ จึงเป็นหนึ่งกิจกรรมสำคัญอย่างยิ่งที่จะช่วยกระตุ้นให้ทุกภาคส่วนเห็นความสำคัญของครอบครัว ได้หันมาใช้กลไกการเรียนรู้ภายในครอบครัวเป็นฐานในการร่วมกันแก้ไขปัญหาของสังคมโดยรวม ต้องอาศัยพื้นฐานของความรัก ความผูกพันในครอบครัว ร่วมกับการนำหลักปรัชญาเศรษฐกิจพอเพียงไปใช้ในการดำเนินชีวิต อันจะทำให้ชุมชนและสังคมเข้มแข็งและผ่านพ้นวิกฤตต่างๆ ไปได้ด้วยดี 
 
    "สำหรับในปีนี้ มีกิจกรรมสำคัญภายในงาน ประกอบด้วย 1) การมอบโล่เกียรติคุณแก่ครอบครัวร่มเย็น บุคคลดีเด่นด้านการพัฒนาครอบครัว และครอบครัวผู้มีชื่อเสียง รวมทั้งสิ้น 91 รางวัล 2) การมอบข้อเสนอมติสมัชชาครอบครัวระดับชาติ ประจำปี 2560 ให้กับผู้แทนรัฐบาล และ 3) การจัดนิทรรศการแสดงแนวคิดเกี่ยวกับหลักปรัชญาเศรษฐกิจพอเพียง เป็นต้น สำหรับงานในปีนี้ มีบุคคลดีเด่นด้านการพัฒนาครอบครัว ครอบครัวผู้มีชื่อเสียง และ สื่อส่งเสริมสัมพันธภาพภายในครอบครัว ได้รับรางวัลเชิดชูเกียรติ อาทิ ครอบครัวของคุณงามทิพย์ ฉัตรบริรักษ์ เป็นตัวอย่างของครอบครัวคุณแม่เลี้ยงเดี่ยวที่สามารถเลี้ยงดูลูกโดยลำพังได้เป็นอย่างดี และ ครอบครัวของคุณพิธา ลิ้มเจริญรัตน์ เป็นตัวแทนของครอบครัวนักธุรกิจ ซึ่งถือเป็นคนรุ่นใหม่ที่มีแนวคิดน่าสนใจ เป็นต้น นอกจากนี้ ยังมี สื่อส่งเสริมสถาบันครอบครัวได้รับรางวัลดังกล่าวด้วย คือ ละครเรื่องดวงใจพิสุทธิ์ ที่แสดงให้เห็นถึงความสำคัญ ของครอบครัว และผู้มีส่วนเกี่ยวข้องในการอบรมเลี้ยงดูเด็ก นอกจากนี้ มีการจัดนิทรรศการส่งเสริมทักษะอาชีพ ของโครงการทอฝันและผลิตภัณฑ์ของศูนย์เรียนรู้การพัฒนาสตรีและครอบครัวและพื้นที่กิจกรรม Learning Zone สำหรับครอบครัวอีกด้วย” พลตำรวจเอก อดุลย์ กล่าวในตอนท้าย 



ที่มา : http://www.thaigov.go.th/news/contents/details/2963