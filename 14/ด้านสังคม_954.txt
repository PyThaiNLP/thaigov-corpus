รัฐบาลไทย-ข่าวทำเนียบรัฐบาล-สธ.กำชับ 14 จังหวัดภาคใต้ ระวังผลกระทบจากฝนตกหนัก จัดเตรียมที่พัก-รถรับส่งเจ้าหน้าที่อยู่เวร 







                                วันศุกร์ที่ 1 ธันวาคม 2560                              





    377  













   สธ.กำชับ 14 จังหวัดภาคใต้ ระวังผลกระทบจากฝนตกหนัก จัดเตรียมที่พัก-รถรับส่งเจ้าหน้าที่อยู่เวร 
 

   กระทรวงสาธารณสุข กำชับ 14 จังหวัดภาคใต้ ระวังผลกระทบจากฝนตกหนัก ยกสิ่งของสำคัญไว้ในที่ปลอดภัย เตรียมหน่วยแพทย์เคลื่อนที่ จัดหาที่พักหรือจัดรถรับ-ส่ง บุคลากรที่เดินทางมาทำงานยากลำบาก –เสี่ยงอันตราย  ขอประชาชนใช้ความระมัดระวังการเดินทาง ระวังการจมน้ำหร 





     นายแพทย์โอภาส การย์กวินพงศ์ รองปลัดกระทรวงสาธารณสุข ให้สัมภาษณ์ว่า ศูนย์ปฏิบัติการภาวะฉุกเฉินด้านการแพทย์และสาธารณสุข กระทรวงสาธารณสุข รายงานสถานการณ์อุทกภัยประจำวันที่ 1 ธันวาคม 2560 ว่า ยังคงมีสถานการณ์ใน 9 จังหวัด ภาคใต้  ได้แก่ พัทลุง ตรัง นครศรีธรรมราช ปัตตานี สงขลา นราธิวาส ยะลา สุราษฎร์ธานี และสตูล โดยมีสถานบริการได้รับผลกระทบทั้งหมด 41 แห่ง ส่วนใหญ่เป็นโรงพยาบาลส่งเสริมสุขภาพตำบล(รพ.สต.) มี 3 แห่งปิดให้บริการ คือ รพ.สต.บ้านโคกทึก, รพ.สต.บ้านช้าง, รพ.สต.บ้านหลักช้าง    จ.นครศรีธรรมราช และย้ายจุดให้บริการชั่วคราวอีก 1 แห่ง คือ รพ.สต.บ้านเกาะ ที่หน้าวัดรังสิตาวาส อ.รามัน       จ.ยะลา ประชาชนสามารถไปรับบริการได้ที่หน่วยแพทย์เคลื่อนที่ และ รพ.สต.ที่อยู่ใกล้เคียง ทั้งนี้ ส่วนกลางได้ให้การสนับสนุนยาและเวชภัณฑ์ ประกอบด้วย ยาชุดช่วยเหลือ  271,250 ชุด ยาทาน้ำกัดเท้า 55,500 หลอด แก่ทุกพื้นที่ที่ประสบอุทกภัย และสำรองไว้อีก 2 แสนชุดพร้อมจัดส่งให้เพิ่มเติมทันที 

     “ได้กำชับสถานบริการใน 14 จังหวัดตามประกาศของกรมอุตุนิยมวิทยา เฝ้าระวังผลกระทบจากฝนตกหนัก ได้แก่ชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส ระนอง พังงา ภูเก็ต กระบี่ ตรัง และสตูล ให้ยกสิ่งของที่สำคัญ ยา เวชภัณฑ์ เครื่องมือแพทย์เก็บไว้ในที่ปลอดภัย  เตรียมหน่วยแพทย์เคลื่อนที่ออกให้บริการประชาชน  ในส่วนของบุคลากรที่ประสบอุทกภัยหรือเดินทางมาทำงานยากลำบาก /เสี่ยงอันตราย ให้ผู้บังคับบัญชาพิจารณาจัดที่พักในสถานบริการหรือจัดรถรับ-ส่งตามความจำเป็นของแต่ละพื้นที่” นายแพทย์โอภาส กล่าว

 
     ทั้งนี้  ในช่วงที่เกิดอุทกภัย ขอให้ประชาชนใช้ความระมัดระวังการเดินทาง หลีกเลี่ยงบริเวณน้ำไหลเชี่ยว หรือเส้นทางที่อาจเป็นอันตราย เช่น ริมแม่น้ำ  สะพาน ที่ลุ่มน้ำท่วมสูง หากไม่มั่นใจควรงดการเดินทาง  ดูแลบุตรหลานอย่าให้ลงไปเล่นน้ำท่วม เพื่อป้องกันการจมน้ำเสียชีวิต  รวมทั้งให้ระวังอันตรายจากไฟดูด  ผู้ป่วยโรคเรื้อรัง  ผู้พิการ หรือประชาชนทั่วไปหากเจ็บป่วยฉุกเฉิน ยาโรคประจำตัวหมด ขอให้โทรขอความช่วยเหลือที่สายด่วน 1669 ฟรีตลอด 24 ชั่วโมง




ที่มา : http://www.thaigov.go.th/news/contents/details/8495