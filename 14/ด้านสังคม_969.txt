รัฐบาลไทย-ข่าวทำเนียบรัฐบาล-รมว.พม. ตรวจเยี่ยม สค. เร่งแก้ปัญหาความรุนแรงต่อสตรี และครอบครัว พร้อมให้จัดลำดับความเร่งด่วนของภารกิจและความเชื่อมโยงยุทธศาสตร์ SDGs







                                วันพุธที่ 6 ธันวาคม 2560                              





    897  













   รมว.พม. ตรวจเยี่ยม สค. เร่งแก้ปัญหาความรุนแรงต่อสตรี และครอบครัว พร้อมให้จัดลำดับความเร่งด่วนของภารกิจและความเชื่อมโยงยุทธศาสตร์ SDGs
 

   รมว.พม. ตรวจเยี่ยม สค. เร่งแก้ปัญหาความรุนแรงต่อสตรี และครอบครัว พร้อมให้จัดลำดับความเร่งด่วนของภารกิจและความเชื่อมโยงยุทธศาสตร์ SDGs 





วันนี้ (6 ธ.ค. 2560) เวลา 15.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ตรวจเยี่ยมกรมกิจการสตรีและสถาบันครอบครัว (สค.) พร้อมมอบนโยบายและแนวทางการดำเนินงานด้านสตรีและครอบครัว โดยมี นายเลิศปัญญา บูรณบัณฑิต อธิบดี สค. เป็นผู้บรรยายสรุปบทบาทภารกิจในภาพรวม นอกจากนี้ ได้ตรวจเยี่ยมอาคารสถานที่ รวมทั้งศูนย์ปฏิบัติการกรมกิจการสตรีและสถาบันครอบครัว (ศปก.สค.) อีกทั้งพบปะพูดคุยกับข้าราชการและเจ้าหน้าที่ สค. เพื่อสร้างขวัญกำลังใจในการปฏิบัติงาน ณ กรมกิจการสตรีและสถาบันครอบครัว ภายในบริเวณสถานสงเคราะห์เด็กหญิงบ้านราชวิถี ถนนราชวิถี เขตราชเทวี กรุงเทพฯ
 
     พลเอก อนันตพร กล่าวว่า กรมกิจการสตรีและสถาบันครอบครัว (สค.) เป็นหน่วยงานภายใต้สังกัดกระทรวง พม. มีภารกิจหลักเกี่ยวกับการพัฒนาศักยภาพสตรี การส่งเสริมความเสมอภาคและความเท่าเทียมระหว่างเพศ การส่งเสริมและพัฒนาครอบครัว การคุ้มครองพิทักษ์สิทธิสตรี ผู้แสดงออกที่แตกต่างจากเพศโดยกำเนิดและบุคคลในครอบครัว การสร้าง ความเข้มแข็งให้แก่สถาบันครอบครัว การป้องกันและแก้ไขปัญหาความรุนแรงในครอบครัว การคุ้มครองสวัสดิภาพบุคคล ในครอบครัว การตรวจสอบ การชดเชย และการเยียวยาเกี่ยวกับการเลือกปฏิบัติโดยไม่เป็นธรรมระหว่างเพศ และการคุ้มครองและพัฒนาอาชีพผู้ประสบปัญหาจากการค้าประเวณี ซึ่งมีคณะกรรมการระดับชาติที่มีรองนายกรัฐมนตรีที่ได้รับมอบหมายเป็นประธานกรรมการ และ รมว.พม. เป็นรองประธาน จำนวน 3 คณะ ได้แก่ 1) คณะกรรมการนโยบายและยุทธศาสตร์การพัฒนาสถานภาพสตรีแห่งชาติ (กยส.) 2) คณะกรรมการส่งเสริมความเท่าเทียมระหว่างเพศ (สทพ.) และ 3) คณะกรรมการนโยบายและยุทธศาสตร์ครอบครัวแห่งชาติ (กยค.) นอกจากนี้ รมว.พม. เป็นประธานอนุกรรมการในคณะอนุกรรมการด้านสตรีในการป้องกันและปราบปรามการค้ามนุษย์ ภายใต้คณะกรรมการนโยบายแก้ไขปัญหาการค้ามนุษย์และการทำประมงผิดกฎหมาย อีกทั้งยังมีคณะกรรมการระดับชาติ ซึ่งมีปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานกรรมการ อีก 1 คณะ คือ คณะกรรมการคุ้มครองและพัฒนาอาชีพชาติ
 
     พลเอก อนันตพร กล่าวต่อไปว่า สำหรับ สค. ได้ดำเนินการขับเคลื่อนการดำเนินงานที่สอดรับกับกรอบยุทธศาสตร์ชาติ ระยะ 20 ปี และแผนพัฒนาเศรษฐกิจและสังคมแห่งชาติฉบับที่ 12 ในยุทธศาสตร์เสริมสร้างและพัฒนาศักยภาพทุนมนุษย์ มีเป้าหมาย คือ สถาบันทางสังคมมีความเข้มแข็งและมีส่วนร่วมในการพัฒนาประเทศเพิ่มขึ้น โดยเฉพาะสถาบันครอบครัว สถาบันการศึกษา ชุมชน สื่อมวลชน และภาคเอกชน ภายใต้ตัวชี้วัดดัชนี ครอบครัวอบอุ่นอยู่ในระดับดีขึ้น และยุทธศาสตร์ การสร้างความเป็นธรรม ลดความเหลื่อมล้ำในสังคม ได้แก่ 1) สร้างระบบสวัสดิการสังคมที่สมบูรณ์ 2) ส่งเสริมกลุ่มเป้าหมาย ทุกกลุ่มให้มี การเรียนรู้ พัฒนาในทุกมิติและพึ่งพาตนเองได้ 3) ปลูกฝังจิตสำนึกความรับผิดชอบต่อสังคม 4) ส่งเสริมความร่วมมือระหว่างรัฐ เอกชน ประชาชน และระหว่างประเทศ และ 5) สร้างระบบบริหารจัดการทางสังคมที่เอื้อต่อการพัฒนาสังคม
 
     พลเอก อนันตพร กล่าวเพิ่มเติมว่า สค. มีอัตรากำลังในการขับเคลื่อนงานจำนวนทั้งสิ้น 724 คน โดยหน่วยงานในส่วนกลางมี 9 หน่วยงาน ได้แก่ 1) สายงานหลัก 5 หน่วยงาน ประกอบด้วย 1.1) กองส่งเสริมความเสมอภาคระหว่างเพศ 1.2) กองส่งเสริมสถาบันครอบครัว 1.3) กองคุ้มครองและพัฒนาอาชีพ 1.4) ศูนย์ปฏิบัติการกรมกิจการสตรีและสถาบันครอบครัว และ 1.5) ศูนย์อำนวยการแก้ไขปัญหาการค้ามนุษย์ด้านสตรีและเด็ก และ 2) สายงานสนับสนุน 4 หน่วยงาน ประกอบด้วย 2.1) สำนักงานเลขานุการกรม 2.2) กองยุทธศาสตร์และแผนงาน 2.3) กลุ่มพัฒนาระบบบริหาร และ 2.4) กลุ่มตรวจสอบภายใน รวมทั้งหน่วยงานที่ตั้งอยู่ในภูมิภาค คือ ศูนย์เรียนรู้การพัฒนาสตรีและครอบครัว 8 แห่ง ภายใต้กลไกสำคัญ คือ กฎหมายในความรับผิดชอบ จำนวน 4 พ.ร.บ. ได้แก่ 1) พ.ร.บ.ป้องกันและปราบปรามการค้าประเวณี พ.ศ. 2539 2) พ.ร.บ. การฌาปนกิจสงเคราะห์ พ.ศ. 2545 3) พ.ร.บ.คุ้มครองผู้ถูกกระทำด้วยความรุนแรงในครอบครัว พ.ศ. 2550 และ 4) พ.ร.บ.ความเท่าเทียมระหว่างเพศ พ.ศ. 2558
 
     "สำหรับปี 2561 - 2564 ทาง สค. มีแผนงานขับเคลื่อนการดำเนินงานในประเด็นหลัก ดังนี้ การส่งเสริมและพัฒนาคุณภาพสตรีและครอบครัว การป้องกันและแก้ไขปัญหาการค้าประเวณี การส่งเสริมความเสมอภาคระหว่างเพศ โดยปี 2561 สค. ได้วางแผนการดำเนินงานภายใต้กรอบแผนการขับเคลื่อนยุทธศาสตร์ชาติ ในประเด็นการส่งเสริมสัมพันธภาพในครอบครัว การป้องกันและแก้ไขปัญหาความรุนแรงในครอบครัว การเสริมสร้างความเข้มแข็งให้กลไกครอบครัว (ศูนย์พัฒนาครอบครัวในชุมชน ทีมวิทยากรด้านครอบครัว) การขับเคลื่อนโยบายด้านการพัฒนาสถาบันครอบครัว การป้องกันและแก้ไขปัญหา การค้าประเวณี การพัฒนาสตรีให้มีส่วนร่วมในการพัฒนาประเทศ การเสริมสร้างการใช้ชีวิตที่มั่นคงของหญิงไทย การส่งเสริมความเสมอภาคทางเพศ และการพัฒนาทักษะอาชีพให้สตรีและครอบครัว” พลเอก อนันตพร กล่าวในตอนท้าย



ที่มา : http://www.thaigov.go.th/news/contents/details/8578