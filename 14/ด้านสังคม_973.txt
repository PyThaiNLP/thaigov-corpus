รัฐบาลไทย-ข่าวทำเนียบรัฐบาล-พม. เร่งช่วยเหลือเด็กชายวัย 10 ขวบ ที่ถูกพระรูปหนึ่งทำไฟไหม้ขา จนพิการเดินไม่ได้ ที่ จ.สระแก้ว 







                                วันพฤหัสบดีที่ 7 ธันวาคม 2560                              





    169  













   พม. เร่งช่วยเหลือเด็กชายวัย 10 ขวบ ที่ถูกพระรูปหนึ่งทำไฟไหม้ขา จนพิการเดินไม่ได้ ที่ จ.สระแก้ว 
 

   พม. เร่งช่วยเหลือเด็กชายวัย 10 ขวบ ที่ถูกพระรูปหนึ่งทำไฟไหม้ขา จนพิการเดินไม่ได้ ที่ จ.สระแก้ว และกรณีหญิงชราวัย 60 ปี ต้องรับภาระเลี้ยงดูสามีแก่ชราวัย 67 ปี ที่ป่วยพิการเดินไม่ได้ และหลานเล็กๆ อีก 4 คน ยังไม่ได้เรียนหนังสือ ที่ จ.ศรีสะเกษ  





วันนี้ (7 ธ.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 2/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ 
 
     นางไพรวรรณ กล่าวว่า จากกรณีเด็กชายวัย 10 ขวบ ถูกพระลูกวัดแห่งหนึ่งทำไฟไหม้ขาข้างซ้าย ทำให้ยืดขาออกไม่ได้ จนพิการเดินไม่ได้ แต่พระรูปดังกล่าวกลับไม่เคยเหลียวแลและให้ความช่วยเหลือแต่อย่างใด ทำให้เด็กชายต้องลาออกจากโรงเรียน เนื่องจากเดินไม่ได้มา 2 เดือนแล้ว ด้านเด็กชายอาศัยอยู่กับตาและยาย เนื่องจากกำพร้าพ่อแม่ ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภออรัญประเทศ จังหวัดสระแก้ว และกรณีหญิงชราวัย 60 ปี ต้องรับภาระเพียงลำพังเลี้ยงดูสามีแก่ชราวัย 67 ปี ที่ป่วยพิการเดินไม่ได้ และหลานเล็กๆ อีก 4 คน ยังไม่ได้เรียนหนังสือ ซึ่งหญิงชราต้องทำหน้าที่เป็นเสาหลักทำงานหารายได้จุนเจือครอบครัวเพียงคนเดียว ครอบครัวมีฐานะยากจน ทั้ง 6 ชีวิต อาศัยในบ้านสภาพเก่าทรุดโทรมใกล้ผุพัง ที่จังหวัดศรีสะเกษ นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สระแก้ว และ พมจ.ศรีสะเกษ พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และดูแลเรื่องการศึกษาของเด็กทั้งหมดอย่างต่อเนื่องในระยะยาว พร้อมช่วยเหลือในการซ่อมแซมปรับปรุงบ้านให้มีสภาพมั่นคง แข็งแรง และถูกสุขลักษณะ รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำปรึกษาแก่ครอบครัวในเรื่องการส่งเสริม การประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป 
 
     นางไพรวรรณ กล่าวเพิ่มเติมว่า สำหรับกรณีเด็กสาววัย 15 ปี ถูกอาเลี้ยงวัย 20 ปี บังคับให้ขายบริการทางเพศ ซึ่งขณะนี้พบว่ามีผู้ต้องหามากกว่า 10 ราย ที่ถูกจับกุมตัวแล้ว หลังจากมีการขยายผลลงพื้นที่จับกุม โดยผู้ซื้อบริการ มีทั้งอดีตข้าราชครู นักการเมืองท้องถิ่น เจ้าหน้าที่องค์กรปกครองส่วนท้องถิ่น ที่จังหวัดพระนครศรีอยุธยา นั้น ตนได้กำชับให้พัฒนาสังคมและความมั่นคงของมนุษย์จังหวัดพระนครศรีอยุธยา (พมจ.พระนครศรีอยุธยา) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้นตามภารกิจด้านเด็ก ของกระทรวง พม. พร้อมเร่งเยียวยาฟื้นฟูสภาพจิตใจเด็กสาวอย่างใกล้ชิดโดยด่วน เพื่อให้สามารถกลับไปใช้ชีวิต ในสังคมได้อย่างปกติสุข ขณะนี้ ทางกระทรวง พม. ได้รับตัวเด็กสาวเข้ามาอยู่ในความดูแลของบ้านพักเด็กและครอบครัวจังหวัดพระนครศรีอยุธยาเรียบร้อยแล้ว เพื่อดูแลและคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 ต่อไป



ที่มา : http://www.thaigov.go.th/news/contents/details/8605