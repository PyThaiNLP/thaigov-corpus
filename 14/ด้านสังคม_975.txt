รัฐบาลไทย-ข่าวทำเนียบรัฐบาล-รมว.พม. ตรวจเยี่ยม ดย. เน้นขับเคลื่อนงานตามแผนพัฒนาเด็กและเยาวชน เพื่อสร้างพลเมือง เก่ง ดี มีสุข สร้างสรรค์ 







                                วันพฤหัสบดีที่ 7 ธันวาคม 2560                              





    179  













   รมว.พม. ตรวจเยี่ยม ดย. เน้นขับเคลื่อนงานตามแผนพัฒนาเด็กและเยาวชน เพื่อสร้างพลเมือง เก่ง ดี มีสุข สร้างสรรค์ 
 

   รมว.พม. ตรวจเยี่ยม ดย. เน้นขับเคลื่อนงานตามแผนพัฒนาเด็กและเยาวชน เพื่อสร้างพลเมือง เก่ง ดี มีสุข สร้างสรรค์  





  วันนี้ (7 ธ.ค. 60) เวลา 14.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ตรวจเยี่ยมกรมกิจการเด็กและเยาวชน (ดย.) พร้อมรับฟังบรรยายสรุปภารกิจในภาพรวมของ ดย. โดยมี นายวิทัศน์ เตชะบุญ อธิบดี ดย. เป็นผู้นำบรรยายสรุป จากนั้น มอบนโยบายและแนวทางการดำเนินงานตามภารกิจด้านเด็กและเยาวชน พร้อมตรวจเยี่ยม อาคารสถานที่ และพบปะพูดคุยกับข้าราชการ เจ้าหน้าที่ ดย. เพื่อสร้างขวัญกำลังใจในการปฏิบัติงาน ณ กรมกิจการเด็กและเยาวชน ถนนมักกะสัน เขตราชเทวี กรุงเทพฯ 
 
     พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) ในฐานะเป็นองค์กรและกลไกหลักด้านสังคมในการดำเนินภารกิจด้านสังคมตามนโยบายของรัฐบาล "ลดความเหลื่อมล้ำทางสังคม และการสร้างโอกาสเข้าถึงบริการของรัฐ” โดยการขับเคลื่อนและผลักดันการดำเนินงานด้านเด็กและเยาวชน ภายใต้กรมกิจการเด็กและเยาวชน (ดย.) สำหรับวันนี้ (7 ธ.ค. 60) ตนจึงได้ตรวจเยี่ยม ดย. ซึ่งเป็นหน่วยงานในสังกัดกระทรวง พม. ที่มีภารกิจหลักในการพัฒนาศักยภาพ ปกป้อง คุ้มครองสิทธิ และส่งเสริมสวัสดิการเด็ก เยาวชน และครอบครัว โดยรับผิดชอบดูแลเด็กและเยาวชน อายุ 0 - 25 ปี จำนวนกว่า 21 ล้านคน หรือร้อยละ 32.37 ของประชากรทั้งประเทศ โดยดำเนินภารกิจด้านเด็กและเยาวชนตามแผนพัฒนาเด็กและเยาวชนแห่งชาติ พ.ศ. 2560 – 2564 ประกอบด้วย 6 ยุทธศาสตร์ ได้แก่ ยุทธศาสตร์ที่ 1 พัฒนานโยบายด้านเด็กและเยาวชนเชิงรุก ยุทธศาสตร์ที่ 2 การเสริมสร้างทักษะชีวิตเด็กและเยาวชนตามช่วงวัย ยุทธศาสตร์ที่ 3 การเสริมสร้างระบบคุ้มครองทางสังคมสำหรับเด็กและเยาวชน ยุทธศาสตร์ที่ 4 การเสริมสร้างสวัสดิการด้านเด็กและเยาวชน ยุทธศาสตร์ที่ 5 การบูรณาการภาคีเครือข่ายเพื่อการแก้ไขปัญหาเชิงประเด็น และ ยุทธศาสตร์ที่ 6 การพัฒนาสมรรถนะบุคลากรและระบบบริหารจัดการองค์กรให้มีสมรรถนะสูง 
 
     พลเอก อนันตพร กล่าวเพิ่มเติมว่า ตนได้กำชับกรมกิจการเด็กและเยาวชน เร่งแก้ไขปัญหา และพัฒนาศักยภาพเด็กและเยาวชน โดยให้จัดลำดับความเร่งด่วนของภารกิจ ดังนี้ 1) โครงการเงินอุดหนุนเพื่อการเลี้ยงดูเด็กแรกเกิด 2) การส่งเสริมกลไกสภาเด็กและเยาวชน 3) การส่งเสริมและสนับสนุนสถานพัฒนาเด็กปฐมวัย 4) การส่งเสริมหอพักปลอดภัยและได้มาตรฐาน 5) การขับเคลื่อนการดำเนินงานส่งเสริมและปกป้องคุ้มครองเด็กและเยาวชนในการใช้สื่อออนไลน์ 6) การพัฒนาศักยภาพเด็กในสถานรองรับ อาทิ โครงการ "เพชรน้ำหนึ่ง” ครอบครัวทดแทนครอบครัวอุปถัมภ์ 7) การส่งเสริมเครือข่ายคุ้มครองเด็กในระดับตำบล 8) การขับเคลื่อนยุทธศาสตร์และแผนด้านเด็กและเยาวชน อาทิ ยุทธศาสตร์การคุ้มครองเด็กแห่งชาติ พ.ศ. 2560 - 2564 แผนพัฒนาเด็กและเยาวชนแห่งชาติ พ.ศ. 2560 – 2564 ยุทธศาสตร์ส่งเสริมและปกป้องคุ้มครองเด็กและเยาวชนในการใช้สื่อออนไลน์ พ.ศ. 2560 - 2564 และ 9) การปรับปรุงกฎหมายเด็กและเยาวชน ได้แก่ พ.ร.บ. คุ้มครองเด็กและเยาวชน พ.ศ. 2556 พ.ร.บ. หอพัก พ.ศ. 2558 โดยให้ขับเคลื่อนภารกิจตามแผนพัฒนาเด็กและเยาวชนแห่งชาติ พ.ศ. 2560 – 2564 รวมทั้งการดำเนินงานตามแนวทางสานพลังประชารัฐ และบูรณาการการทำงานทุกภาคส่วน เพื่อให้เด็กและเยาวชนมุ่งสู่ความเป็นพลเมืองเก่ง ดี มีสุข สร้างสรรค์ และเป็นกำลังสำคัญในการพัฒนาประเทศต่อไป



ที่มา : http://www.thaigov.go.th/news/contents/details/8607