รัฐบาลไทย-ข่าวทำเนียบรัฐบาล-รมว.พม.ตรวจเยี่ยม กคช.เน้นการขับเคลื่อนงานตามยุทธศาสตร์การพัฒนาที่อยู่อาศัย







                                วันศุกร์ที่ 8 ธันวาคม 2560                              





    174  













   รมว.พม.ตรวจเยี่ยม กคช.เน้นการขับเคลื่อนงานตามยุทธศาสตร์การพัฒนาที่อยู่อาศัย
 

   รมว.พม.ตรวจเยี่ยม กคช.เน้นการขับเคลื่อนงานตามยุทธศาสตร์การพัฒนาที่อยู่อาศัย 





     วันนี้ (8 ธ.ค. 60) เวลา 10.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)ตรวจเยี่ยมการเคหะแห่งชาติ (กคช.) พร้อมรับฟังบรรยายสรุปภารกิจในภาพรวมของ กคช. โดยมี ดร.ธัชพล กาญจนกูล ผู้ว่าการ กคช. เป็นผู้นำบรรยายสรุป จากนั้น มอบนโยบายและแนวทางการดำเนินงานตามภารกิจของกระทรวง พม. พร้อมตรวจเยี่ยมอาคารสถานที่ และพบปะพูดคุยกับข้าราชการ เจ้าหน้าที่ กคช. เพื่อสร้างขวัญกำลังใจในการปฏิบัติงาน ณ ห้องวทัญญู ณ ถลาง สำนักงานใหญ่ การเคหะแห่งชาติ แขวงคลองจั่น เขตบางกะปิ กรุงเทพมหานคร
 
     พลเอก อนันตพร กล่าวว่า การเคหะแห่งชาติ หรือ กคช. เป็นหน่วยงานรัฐวิสาหกิจสังกัดกระทรวง พม. โดยมีภารกิจหลัก ในการพัฒนาที่อยู่อาศัยสำหรับประชาชนผู้มีรายได้น้อยถึงปานกลางได้มีที่อยู่อาศัย พร้อมด้วยระบบสาธารณูปโภค สาธารณูปการ และสิ่งอำนวยความสะดวกครบครัน รวมทั้งยกระดับคุณภาพชีวิตของผู้อยู่อาศัยให้ดีขึ้น ทั้งด้านสังคม เศรษฐกิจ และสิ่งแวดล้อม ตลอดจนให้ความช่วยเหลือด้านการเงินแก่ผู้ที่ต้องการมีที่อยู่อาศัยเป็นของตนเอง โดยดำเนินงานภายใต้วิสัยทัศน์ "เป็นองค์กรหลักด้านการพัฒนาที่อยู่อาศัย ชุมชนและเมือง เพื่อความมั่นคงและยั่งยืนของสังคมไทย”
 
     พลเอก อนันตพร กล่าวเพิ่มเติมว่า ปัจจุบัน กคช. ขับเคลื่อนภารกิจการพัฒนาที่อยู่อาศัยภายใต้แผนยุทธศาสตร์การพัฒนาที่อยู่อาศัย 10 ปี (พ.ศ.2559 - 2568) และแผนแม่บทการพัฒนาที่อยู่อาศัยระยะ 20 ปี (พ.ศ.2560 - 2579) โดยมีแผนงานการพัฒนา ที่อยู่อาศัยระยะ 5 ปี (พ.ศ.2561 – 2565) ของ กคช. ประกอบด้วย 1) แผนยกระดับคุณภาพชีวิต (เช่า) ช่วยเหลือผู้มีรายได้น้อย ที่ยังไม่สามารถรับภาระที่อยู่อาศัยเป็นของตนเองได้ โดยจัดสร้างโครงการอาคารเช่ารองรับ จำนวน 77,958 หน่วย 2) แผนเสริมสร้างความมั่นคงด้านการอยู่อาศัย (เช่าซื้อ) ช่วยเหลือผู้มีรายได้น้อยถึงปานกลาง นักศึกษาจบใหม่ และครอบครัวขยาย ได้มีที่อยู่อาศัยเป็นของตนเอง โดยจัดทำโครงการในพื้นที่กรุงเทพฯ ปริมณฑล และภูมิภาคทั่วประเทศ จำนวน 94,000 หน่วย 3) แผนพัฒนาที่อยู่อาศัยสำหรับข้าราชการ สร้างความมั่นคงด้านการอยู่อาศัยให้กับข้าราชการและเจ้าหน้าที่ชั้นผู้น้อยในสังกัดหน่วยงานของรัฐ จำนวน 37,500 หน่วย และ 4) แผนความร่วมมือกับภาคเอกชนในการพัฒนาที่อยู่อาศัย (บ้านประชารัฐ) เป็นการร่วมมือกับภาคเอกชนในการพัฒนาที่อยู่อาศัย จำนวน 150,000 หน่วย ซึ่งดำเนินการโดยกระทรวงการคลัง ผ่านมาตรการสนับสนุนด้านต่างๆ และการเคหะแห่งชาติเป็นผู้สนับสนุนการดำเนินงานในส่วนที่เกี่ยวข้อง



ที่มา : http://www.thaigov.go.th/news/contents/details/8634