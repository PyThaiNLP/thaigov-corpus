รัฐบาลไทย-ข่าวทำเนียบรัฐบาล-รมว.พม. ตรวจเยี่ยม พอช. เน้นย้ำการสร้างความเข้มแข็งชุมชน ตามหลักปรัชญาของเศรษฐกิจพอเพียง







                                วันศุกร์ที่ 8 ธันวาคม 2560                              





    189  













   รมว.พม. ตรวจเยี่ยม พอช. เน้นย้ำการสร้างความเข้มแข็งชุมชน ตามหลักปรัชญาของเศรษฐกิจพอเพียง
 

   รมว.พม. ตรวจเยี่ยม พอช. เน้นย้ำการสร้างความเข้มแข็งชุมชน ตามหลักปรัชญาของเศรษฐกิจพอเพียง 





วันนี้ (8 ธ.ค. 60) เวลา 13.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ตรวจเยี่ยมสถาบันพัฒนาองค์กรชุมชน (องค์การมหาชน) หรือ พอช. พร้อมรับฟังบรรยายสรุปภารกิจในภาพรวมของ พอช. โดยมี นายสมชาติ ภาระสุวรรณ ผู้อำนวยการ พอช. เป็นผู้นำบรรยายสรุป จากนั้น มอบนโยบายและแนวทางการดำเนินงานตามภารกิจของกระทรวง พม. พร้อมตรวจเยี่ยมอาคารสถานที่ และพบปะพูดคุยกับข้าราชการ เจ้าหน้าที่ พอช. เพื่อสร้างขวัญกำลังใจในการปฏิบัติงาน ณ สถาบันพัฒนาองค์กรชุมชน (องค์การมหาชน) ถนนนวมินทร์ เขตบางกะปิ กรุงเทพฯ
 
     พลเอก อนันตพร กล่าวว่า สถาบันพัฒนาองค์กรชุมชนฯ หรือ พอช. มีภารกิจในการส่งเสริมและสนับสนุนให้องค์กรชุมชนทั่วประเทศเกิดความเข้มแข็ง มีหลักการทำงานที่สำคัญ คือ สนับสนุนให้ชุมชนมีบทบาทสำคัญในการกำหนดและวางแผนการพัฒนา เพื่อแก้ไขปัญหาและพัฒนาชุมชนท้องถิ่นของตนเอง ด้วยทรัพยากรที่มีอยู่ในท้องถิ่น ร่วมกับภาคีพัฒนาต่างๆ ส่วนด้านบทบาทของ พอช. คือ สนับสนุนการจัดกระบวนการพัฒนาองค์กรชุมชนในรูปแบบต่างๆ โดยใช้ "สภาองค์กรชุมชนตำบล” ซึ่งจัดตั้งขึ้นตามพระราชบัญญัติสภาองค์กรชุมชน พ.ศ.2551 เป็นกลไกในการเชื่อมโยงองค์กรชุมชน และภาคีพัฒนาต่างๆในท้องถิ่น ทั้งภาครัฐ ภาคเอกชน และสถาบันการศึกษา มาทำงานแก้ไขปัญหาของท้องถิ่นร่วมกัน เพื่อทำให้ชุมชนเข้มแข็ง สามารถพึ่งพาตนเองได้ รวมทั้งยังเป็นการลดปัญหาความเหลื่อมล้ำต่างๆในสังคม ตามนโยบายของรัฐบาลที่กำหนดไว้
 
     พลเอก อนันตพร กล่าวต่ออีกว่า สำหรับภารกิจหลักของ พอช.จากการดำเนินงานที่ผ่านมา อาทิ โครงการบ้านมั่นคง เป็นการสนับสนุนการแก้ไขปัญหาที่อยู่อาศัยของผู้มีรายได้น้อยในชุมชนแออัดทั่วประเทศ ซึ่งที่ผ่านมา พอช. ดำเนินการไปแล้ว 74 จังหวัด รวม 39,864 ครัวเรือน ส่วนในปี 2561 มีเป้าหมาย 6,710 ครัวเรือนทั่วประเทศ โครงการบ้านพอเพียงชนบท ซึ่งเป็นการสนับสนุนการซ่อมแซมปรับปรุงบ้านเรือนที่ทรุดโทรมในชนบท มีเป้าหมายในปี 2561 จำนวน 15,000 ครัวเรือนทั่วประเทศ รวมทั้งสนับสนุนการพัฒนาศักยภาพคนไร้บ้าน จำนวน 151 ครัวเรือน โครงการพัฒนาที่อยู่อาศัยชุมชนริมคลอง เพื่อแก้ไขปัญหาการบุกรุกพื้นที่ริมคลอง และเพิ่มประสิทธิภาพการระบายน้ำ ที่ผ่านมาดำเนินการไปแล้ว 13 ชุมชน สนับสนุนการสร้างบ้านเสร็จไปแล้ว 915 หลัง โครงการสวัสดิการชุมชน เพื่อสนับสนุนให้เกิดกองทุนสวัสดิการในระดับตำบล ช่วยเหลือสมาชิกตั้งแต่เกิดจนถึงตาย ปัจจุบันมีกองทุนฯ ทั่วประเทศ จำนวน 5,914 กองทุนฯ การพัฒนาเศรษฐกิจฐานรากและชุมชนเข้มแข็ง ดำเนินการมาอย่างต่อเนื่อง เพื่อสนับสนุนการพัฒนาเศรษฐกิจและสัมมาชีพชุมชน มีการสนับสนุนพื้นที่รูปธรรม การจัดทำระบบข้อมูล ตลอดจนการประสานความร่วมมือกับภาคพัฒนา ทั้งภาครัฐ ภาคประชาสังคม และธุรกิจเอกชน เช่น โครงการประชารัฐ โดยในปี 2561 มีเป้าหมายยกระดับพื้นที่ต้นแบบเศรษฐกิจชุมชน 500 ตำบล สภาองค์กรชุมชน โดย พอช. มีอำนาจหน้าที่ส่งเสริมและสนับสนุนให้มีการจัดตั้งและพัฒนากิจการของสภาองค์กรชุมชนตำบลทั่วประเทศ ตาม พ.ร.บ.สภาองค์กรชุม พ.ศ.2551 เพื่อสนับสนุนให้องค์กรชุมชนมีความเข้มแข็ง สามารถใช้สภาองค์กรชุมชนตำบลเป็นเครื่องมือในการเชื่อมโยงภาคีพัฒนาต่างๆ ในพื้นที่มาทำงานร่วมกัน เพื่อแก้ไขปัญหาและพัฒนาชุมชนท้องถิ่นได้ ที่ผ่านมา มีการจัดตั้งสภาองค์กรชุมชนตำบลทั่วประเทศแล้ว 6,586 ตำบล และมีเป้าหมายในปี 2562 จัดตั้งสภาฯ ให้ครอบคลุมทั้งประเทศ รวม 7,825 ตำบล
 
     พลเอก อนันตพร กล่าวต่อไปว่า รัฐบาล พลเอกประยุทธ์ จันทร์โอชา นายกรัฐมนตรี มีนโยบายในการลดความเหลื่อมล้ำในสังคม รวมทั้งสร้างโอกาสในการเข้าถึงบริการของรัฐให้แก่ประชาชนทุกกลุ่ม โดยเฉพาะประชาชนที่ด้อยโอกาสและมีรายได้น้อย ดังนั้น บทบาทของกระทรวง พม. จะต้องส่งเสริมและสนับสนุนให้ประชาชนมีความอยู่ดีมีสุขอย่างยั่งยืน โดยมีหน้าที่ในการพัฒนาคนและสังคมให้มีคุณภาพเต็มตามศักยภาพ รวมทั้ง การจัดระบบสวัสดิการที่เหมาะสมกับบริบทของประเทศไทย เพื่อให้ประชาชนมีหลักประกันและมีความมั่นคงในชีวิต
 
     "สำหรับบทบาทและหน้าที่ของ พอช. นั้น มีภารกิจสำคัญในการพัฒนาคุณภาพชีวิตของประชาชนและสนับสนุนให้ชุมชนเกิดความเข้มแข็งพึ่งพาตัวเองได้ ดังนั้น จึงสามารถน้อมนำเอาหลักปรัชญาเศรษฐกิจพอเพียงของพระบาทสมเด็จพระเจ้าอยู่หัวรัชกาลที่ 9 มาเป็นหลักในการปฏิบัติงานได้ นอกจากนี้ ขอเน้นย้ำให้ข้าราชการและเจ้าหน้าที่ทุกคน ปฏิบัติงานด้วยความซื่อสัตย์ สุจริต และเข้มแข็ง เพื่อให้ประชาชนมีคุณภาพชีวิตที่ดีขึ้น เป็นการลดความเหลื่อมล้ำทางสังคม ทั้งเรื่องที่อยู่อาศัย เศรษฐกิจ รวมทั้งเรื่องอาชีพและรายได้ เพื่อนำไปสู่เป้าหมาย คือ ประชาชนและประเทศชาติมีความมั่นคง มั่งคั่ง และยั่งยืน” พลเอก อนันตพร กล่าวในตอนท้าย



ที่มา : http://www.thaigov.go.th/news/contents/details/8636