รัฐบาลไทย-ข่าวทำเนียบรัฐบาล-สธ.ส่งแพทย์ผู้เชี่ยวชาญด้านระบาดวิทยา อาชีวเวชศาสตร์ และพิษวิทยา ร่วมหาสาเหตุการป่วยผู้ต้องขังที่เรือนจำกันทรลักษ์ 







                                วันพฤหัสบดีที่ 14 ธันวาคม 2560                              





    219  













   สธ.ส่งแพทย์ผู้เชี่ยวชาญด้านระบาดวิทยา อาชีวเวชศาสตร์ และพิษวิทยา ร่วมหาสาเหตุการป่วยผู้ต้องขังที่เรือนจำกันทรลักษ์ 
 

   กระทรวงสาธารณสุข ส่งแพทย์ผู้เชี่ยวชาญด้านระบาดวิทยา อาชีวเวชศาสตร์และพิษวิทยาจากส่วนกลาง ร่วมหาสาเหตุการเจ็บป่วยของผู้ต้องขังในเรือนจำกันทรลักษ์ 





   กระทรวงสาธารณสุข ส่งแพทย์ผู้เชี่ยวชาญด้านระบาดวิทยา อาชีวเวชศาสตร์และพิษวิทยาจากส่วนกลาง ร่วมหาสาเหตุการเจ็บป่วยของผู้ต้องขังในเรือนจำกันทรลักษ์ โดยในวันนี้ได้ส่งทีมแพทย์เข้าคัดกรองผู้ป่วยและให้การรักษาตามอาการ ขณะนี้นอนพักรักษาตัวในโรงพยาบาล 2 ราย
วันนี้ (14 ธันวาคม 2560) นายแพทย์เจษฎา โชคดำรงสุข ปลัดกระทรวงสาธารณสุขให้สัมภาษณ์กรณีผู้ต้องขังในเรือนจำกันทรลักษ์จ.ศรีสะเกษ ป่วยด้วยอาการแขนขาอ่อนแรง ปวดศีรษะ ปวดท้ายทอย ใจสั่น มือสั่นและมีผู้เสียชีวิต ว่า ในวันนี้ได้ส่งผู้ตรวจราชการกระทรวงเขตสุขภาพที่ 10 ลงพื้นที่ติดตามการดำเนินงานด้านการรักษาพยาบาลและสอบสวนควบคุมโรคโดยมีทีมแพทย์จากโรงพยาบาลกันทรลักษ์ โรงพยาบาลศรีษะเกษ ทีมสอบสวนโรคจากสำนักงานควบคุมป้องกันโรคที่ 10 และสำนักงานสาธารณสุขจังหวัดศรีสะเกษร่วมกันตรวจคัดกรองผู้ต้องขังในเรือนจำที่มีอาการเจ็บป่วย เก็บตัวอย่างน้ำดื่มน้ำใช้ ตรวจหาโลหะหนักในเลือดและปัสสาวะ ตรวจหาสารหนูในตัวอย่างอาหารสด/ อาหารปรุง / อาเจียน/ อุจจาระ รวมทั้งตรวจหาระดับวิตามินบี 1 ในเลือด โดยส่งตัวอย่างที่เก็บทั้งหมดไปตรวจที่กรมวิทยาศาสตร์การแพทย์ จะเร่งรัดให้ได้ผลโดยเร็ว นอกจากนี้ ได้ส่งทีมสุขภาพจิต จากกรมสุขภาพจิตเข้าไปดูแลควบคู่ไปด้วย
โดยอาการเจ็บป่วยที่พบคือ แขนขาอ่อนแรง ปวดศีรษะ ปวดท้ายทอย ใจสั่น มือสั่น เบื้องต้นได้ให้การรักษาตามอาการ และฉีดวิตามินบีให้ผู้ต้องขังจำนวน 800 ราย พร้อมแนะนำให้ผู้ดูแลเรือนจำเข้มงวดเรื่องความสะอาดของน้ำดื่มน้ำใช้ และให้เติมปริมาณคลอรีนในน้ำดื่มน้ำใช้ตามมาตรฐาน ขณะนี้มีผู้ป่วยต้องนอนรักษาในโรงพยาบาล 2 รายที่โรงพยาบาลกันทรลักษ์และโรงพยาบาลศรีสะเกษ ในส่วนผู้เสียชีวิต 2 ราย อยู่ระหว่างการชันสูตรหาสาเหตุการเสียชีวิต
“เนื่องจากการเจ็บป่วยของผู้ต้องขังในครั้งนี้ มีจำนวนผู้ป่วยค่อนข้างมาก และการอยู่รวมกันในที่จำกัด หากป่วยด้วยโรคติดต่อเสี่ยงที่จะเกิดการระบาดได้ง่าย หรือหากเป็นโรคที่เกิดจากสิ่งแวดล้อมก็จะพบการเจ็บป่วยด้วยโรคเดียวกันได้ ดังนั้นเพื่อป้องกันการเกิดเหตุการณ์ซ้ำได้ส่งแพทย์ผู้เชี่ยวชาญด้านระบาดวิทยา อาชีวเวชศาสตร์ จากกรมควบคุมโรคและโรงพยาบาลนพรัตน์ราชธานี  รวมทั้งเชิญผู้เชี่ยวชาญด้านพิษวิทยาจากโรงพยาบาลรามาธิบดี เข้าร่วมสอบสวนหาสาเหตุการป่วยและเสียชีวิตต่อไป”นายแพทย์เจษฎา กล่าว
                                                         ****************************** 14 ธันวาคม 2560
 

 
 



ที่มา : http://www.thaigov.go.th/news/contents/details/8767