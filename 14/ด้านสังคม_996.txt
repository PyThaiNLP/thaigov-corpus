รัฐบาลไทย-ข่าวทำเนียบรัฐบาล-รมว.พม. ยกย่องคนพิการต้นแบบ พร้อมมอบโล่แก่องค์กรด้านคนพิการ ที่ได้รับการรับรองมาตรฐาน ปี 2560 







                                วันพฤหัสบดีที่ 14 ธันวาคม 2560                              





    131  













   รมว.พม. ยกย่องคนพิการต้นแบบ พร้อมมอบโล่แก่องค์กรด้านคนพิการ ที่ได้รับการรับรองมาตรฐาน ปี 2560 
 

   รมว.พม. ยกย่องคนพิการต้นแบบ พร้อมมอบโล่แก่องค์กรด้านคนพิการ ที่ได้รับการรับรองมาตรฐาน ปี 2560  





วันนี้ (14 ธ.ค. 60) เวลา 10.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบโล่ประกาศเกียรติคุณองค์กรด้านคนพิการที่ได้รับการรับรองมาตรฐานองค์กร ประจำปี 2560 และการประชุมเชิงปฏิบัติการเรื่อง "มาตรฐานองค์กรด้านคนพิการ : Empower คนพิการสู่สิทธิที่เป็นจริง” และพิธีเชิดชูเกียรติคนพิการต้นแบบ ประจำเดือนธันวาคม 2560 โดยมีคณะผู้บริหารกระทรวง พม. ผู้แทนองค์กรคนพิการ และหน่วยงานที่เกี่ยวข้องเข้าร่วมงาน ณ ห้องประชุมปริ๊นซ์ บอลรูม โรงแรมปริ๊นซ์ พาเลซ กรุงเทพฯ 
 
     พลเอก อนันตพร กล่าวว่า รัฐบาลให้ความสำคัญโดยมุ่งลดความเหลื่อมล้ำทางสังคมและสร้างโอกาสเข้าถึงบริการของรัฐ ภายใต้แนวคิด "ไม่ทิ้งใครไว้ข้างหลัง” จึงมอบหมายให้กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ขับเคลื่อนภารกิจสำคัญในการสนับสนุนให้มีการจัดตั้งการดำเนินงานการสร้างความเข้มแข็งขององค์กรด้านคนพิการมาอย่างต่อเนื่อง เพื่อให้สามารถทำหน้าที่ในการพิทักษ์สิทธิคนพิการ พัฒนาศักยภาพองค์กรด้านคนพิการให้สามารถเข้าสู่การรับรองมาตรฐาน โดยสานพลังความร่วมมือระหว่างภาครัฐ ภาคเอกชน และภาคประชาสังคม ในรูปแบบประชารัฐ 
 
     พลเอก อนันตพร กล่าวต่อไปว่า กระทรวง พม. โดย พก. จึงได้จัดพิธีมอบโล่ประกาศเกียรติคุณองค์กรด้านคนพิการที่ได้รับการรับรองมาตรฐานองค์กร ประจำปี 2560 และการประชุมเชิงปฏิบัติการเรื่อง "มาตรฐานองค์กรด้านคนพิการ : Empower คนพิการสู่สิทธิที่เป็นจริง” ขึ้น โดยในปี 2560 องค์กรด้านคนพิการที่ผ่านการรับรองมาตรฐานองค์กร มีจำนวนทั้งสิ้น 102 องค์กร ประกอบด้วย องค์กรด้านคนพิการรายใหม่ที่ยื่นขอตรวจประเมินมาตรฐาน จำนวน 59 องค์กร องค์กรด้านคนพิการที่ขอต่ออายุการรับรองมาตรฐาน จำนวน 35 องค์กร และองค์กรอื่นใดที่ให้บริการแก่คนพิการ จำนวน 8 องค์กร เพื่อเป็นการยกย่ององค์กรที่ทำคุณประโยชน์เพื่อคนพิการมีการจัดระบบที่มีมาตรฐาน ช่วยส่งเสริมและสนับสนุนคุณภาพชีวิตคนพิการให้ดีขึ้นอย่างต่อเนื่อง โดยมีกลยุทธ์ในการดำเนินงาน ประกอบด้วย การบูรณาการงานพัฒนาคุณภาพชีวิตร่วมกับหน่วยงานที่เกี่ยวข้อง เสริมสร้างสังคมที่ปราศจากอุปสรรคและขจัดการเลือกปฏิบัติต่อคนพิการ และพัฒนาองค์กรด้านคนพิการให้เข้มแข็ง มีการดำเนินงาน อย่างมีมาตรฐาน โดยการส่งเสริมให้องค์กรด้านคนพิการได้ผ่านการรับรองมาตรฐานองค์กรตามหลักสากล และมีการตรวจประเมินมาตรฐานจากหน่วยงานมาตรฐาน ISO ประกอบด้วย "มาตรฐานองค์กรของคนพิการ” "มาตรฐานองค์กรเพื่อคนพิการ” และ "มาตรฐานองค์กร อื่นใดที่ให้บริการแก่คนพิการ” เพื่อให้คนพิการมีหลักประกันคุณภาพการบริหารจัดการองค์กรอย่างเป็นระบบ มีบริการที่ดี มีประสิทธิภาพ ได้รับการคุ้มครองสิทธิและส่งเสริมการพัฒนางานคนพิการแบบบูรณาการ ซึ่งได้ดำเนินการมาตั้งแต่ปี พ.ศ. 2552 ถึงปัจจุบัน 
 
      พลเอก อนันตพร กล่าวต่ออีกว่า พก. ยังมีภารกิจในการส่งเสริมพัฒนาศักยภาพคนพิการ ให้สามารถดำรงชีวิตในสังคมได้อย่างปราศจากอุปสรรค และได้ดำเนินโครงการเสริมพลังคนพิการและชุมชนมาอย่างต่อเนื่อง จึงได้จัดพิธีมอบโล่คนพิการต้นแบบและเงินสนับสนุน จำนวน 2 ราย เพื่อยกย่องเชิดชูเกียรติคนพิการต้นแบบที่ได้รับความสำเร็จในการพัฒนาคุณภาพชีวิต และการมีส่วนร่วมในการดำเนินกิจกรรมและได้ยกย่องจากสังคม ประจำเดือนธันวาคม 2560 จำนวน 2 ราย ได้แก่ 1) นางสาวสุชาดา เพียขันทา หรือน้องเจน อายุ 23 ปี พิการทางการได้ยินและสื่อความหมาย จบการศึกษาจากคณะครุศาสตร์ สาขาการศึกษาพิเศษ-ภาษาไทย มหาวิทยาลัยราชภัฎนครราชสีมา ซึ่งมีความสามารถด้านการกีฬา โดยเป็นนักกีฬาทีมชาติไทย และมีผลงานที่น่าภาคภูมิใจของคนไทยในการแข่งขันกีฬาฟุตซอลคนหูหนวกชิงแชมป์โลก เมื่อปี 2015 และเป็นนักกีฬาทีมชาติฟุตบอลชิงแชมป์โลกที่ประเทศอิตาลี ในปี 2016 และ 2) นายอุ้มบุญ หมายเขา อายุ 17 ปี พิการทางกายและการเคลื่อนไหว ปัจจุบันศึกษาระดับอุดมศึกษา สาขาคอมพิวเตอร์ โรงเรียนอาชีวพระมหาไถ่ โดยมีความมุ่งมั่น ใฝ่เรียนรู้ พัฒนาตนเอง และเข้าร่วมกิจกรรมกับทางสถาบันการศึกษาและท้องถิ่น รักษาวัฒนธรรมประเพณี ด้วยการแสดงการฟ้อนรำ ทำให้สังคมออนไลน์ชื่นชมในความสามารถ และติดตามชมการแสดงเป็นจำนวนมาก นอกจากนี้ ได้มีการมอบโล่ผู้นำนวัตกรรมเพื่อคนพิการ จำนวน 1 รายการ ได้แก่ อาจารย์วันทนีย์ พันธชาติ ผู้อำนวยการฝ่ายอาวุโส สถาบันเทคโนโลยีเพื่อคนพิการและผู้สูงอายุ ศูนย์เทคโนโลยีอิเล็กทรอนิกส์ และคอมพิวเตอร์แห่งชาติ (NECTEC) ทั้งนี้ เพื่อสร้างโอกาสและความเท่าเทียมในสังคม เป็นการดำเนินกิจกรรมเพื่อให้คนพิการ ครอบครัว และชุมชนได้มีส่วนร่วมในการพัฒนาคุณภาพชีวิตคนพิการ 
 
    "ตนขอแสดงความยินดีกับองค์กรด้านคนพิการและองค์กรอื่นใดที่ให้บริการแก่คนพิการ รวมถึงคนพิการต้นแบบที่ได้รับโล่ประกาศเกียรติคุณ แสดงถึงผลการดำเนินงานองค์กรที่มีคุณภาพ ได้รับการรับรองมาตรฐาน มีระบบการจัดบริการที่มีมาตรฐาน ช่วยส่งเสริมสนับสนุนให้คนพิการ ผู้ดูแลคนพิการ ได้เข้าถึงบริการเป็นกลไกที่พัฒนาศักยภาพองค์กรด้านคนพิการให้สามารถขยายผลจัดตั้งเป็นศูนย์บริการคนพิการทั่วไปให้มีความยั่งยืน และหากองค์กรด้านคนพิการได้รับการพัฒนาอย่างครบถ้วนตามมาตรฐานที่กำหนดไว้ในทุกด้าน จะส่งผลให้คนพิการมีคุณภาพชีวิตที่ดีขึ้น สามารถอยู่ในสังคมร่วมกันอย่างมีความสุข” พลเอก อนันตพร กล่าวในตอนท้าย



ที่มา : http://www.thaigov.go.th/news/contents/details/8775