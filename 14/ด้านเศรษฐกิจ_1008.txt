รัฐบาลไทย-ข่าวทำเนียบรัฐบาล-“พาณิชย์” เดินหน้าซับน้ำตาผู้ประสบอุทกภัย สั่งพาณิชย์จังหวัดและหน่วยงานงานในสังกัดช่วยเหลือประชาชนเต็มที่







                                วันศุกร์ที่ 4 สิงหาคม 2560                              





    67  













   “พาณิชย์” เดินหน้าซับน้ำตาผู้ประสบอุทกภัย สั่งพาณิชย์จังหวัดและหน่วยงานงานในสังกัดช่วยเหลือประชาชนเต็มที่
 

   รัฐมนตรีว่าการกระทรวงพาณิชย์ (นางอภิรดี ตันตราภรณ์)  เปิดเผยว่า จากปัญหาอุทกภัยที่เกิดขึ้นในพื้นที่ 11 จังหวัดของประเทศ โดยเฉพาะอย่างยิ่งในภาคตะวันออกเฉียงเหนือและภาคเหนือ ได้กำชับให้หน่วยงานที่เกี่ยวข้องทั้งในส่วนกลางและส่วนภูมิภาค 





   เตรียมมาตรการช่วยเหลือประชาชนในพื้นที่อย่างต่อเนื่อง โดยเฉพาะอย่างยิ่งได้กำชับพาณิชย์จังหวัดในพื้นที่ภาคตะวันออกเฉียงเหนือและภาคเหนือ เช่น สกลนคร กาฬสินธุ์ มหาสาคาม ยโสธร บึงกาฬ นครราชสีมา และชัยภูมิ ให้เข้าช่วยเหลือประชาชนในพื้นที่ๆ ประสบปัญหาอุทกภัยอย่างเร่งด่วนและต่อเนื่องแล้ว เนื่องจากพาณิชย์จังหวัดจะเป็นผู้ที่ใกล้ชิดกับประชาชนในพื้นที่มากที่สุดที่จะต้องเป็นตัวกลางประสานการทำงานของพื้นที่กับส่วนกลาง เพื่อบรรเทาปัญหาอย่างทันท่วงที
          ทั้งนี้ภายหลังจากเกิดเหตุอุทกภัย กระทรวงพาณิชย์ โดยกรมการค้าภายในก็ได้ประสานกับห้างค้าปลีกรายใหญ่และร้านสะดวกซื้อในพื้นที่ให้เร่งเปิดดำเนินการ ตลอดจนเร่งกระจายสินค้าเข้าสู่พื้นที่ๆ ได้รับผลกระทบจากอุทกภัยอย่างเร่งด่วน ซึ่งได้รับความร่วมมือเป็นอย่างดี โดยในขณะนี้พบว่าห้างค้าปลีกรายใหญ่และร้านสะดวกซื้อในหลายจังหวัดได้เริ่มเปิดให้บริการแล้ว เช่น จังหวัดสกลนครพบว่าห้างโรบินสัน ท็อปส์ มาร์เก็ต บิ๊กซี ซูเปอร์เซ็นเตอร์ และห้างแม็คโคร ได้ทยอยเปิดให้บริการแล้ว และมีปริมาณสินค้าที่เพียงพอต่อความต้องการของผู้บริโภค โดยเฉพาะอย่างยิ่งท็อปส์   มาร์เก็ต และบิ๊กซี ซูเปอร์เซ็นเตอร์ ได้จัดกิจกรรมลดราคาสินค้าที่จำเป็นต่อการครองชีพ 15 - 20 % เพื่อช่วยเหลือผู้ประสบภัยด้วยอีกทางหนึ่ง ในขณะที่การจำหน่ายสินค้าอาหารสด ในตลาดที่จัดตั้งขึ้นชั่วคราวในพื้นที่จังหวัดสกลนคร แทนบริเวณน้ำท่วมพบว่า มีการจำหน่ายสินค้าอาหารสดตามปกติ โดยมีสินค้าส่งมาจากจังหวัดอุดรธานี ขอนแก่น และกรุงเทพฯ ซึ่งในขณะนี้ยังไม่พบว่ามีการปรับราคาสูงขึ้นแต่อย่างใด เช่นเดียวกับที่จังหวัดพิษณุโลก ได้รับรายงานจากสำนักงานพาณิชย์จังหวัดว่าจากการตรวจสอบติดตามสถานการณ์ราคาจำหน่ายสินค้าอุปโภคบริโภคในพื้นที่ดังกล่าว พบว่า ยังไม่มีการปรับขึ้นราคาสินค้าแต่อย่างใด และปริมาณสินค้ายังมีเพียงพอต่อความต้องการในพื้นที่ และเพื่อเป็นการบรรเทาความเดือดร้อนให้กับประชาชนที่ประสบปัญหาอุทกภัย กระทรวงพาณิชย์จะได้มีการจัดโครงการธงฟ้าราคาประหยัดเพื่อช่วยเหลือผู้ประสบอุทกภัยในระยะเวลาอันใกล้นี้ โดยเริ่มที่จังหวัดสกลนครเป็นแห่งแรก และกระจายไปยังจังหวัดที่ได้รับผลกระทบจากอุทกภัยจังหวัดอื่นๆ ต่อไป
          รัฐมนตรีว่าการกระทรวงพาณิชย์ กล่าวเพิ่มเติมว่า ในขณะที่กรมทรัพย์สินทางปัญญา กระทรวงพาณิชย์ ก็ได้จัดกิจกรรมช่วยเหลือเกษตรกรในการกระจายสินค้าเกษตรสู่ผู้บริโภค ผ่านงาน GI Market ระหว่างวันที่ 1 - 7 สิงหาคม 2560 ณ เซ็นทรัลพลาซา เวสต์เกต โดยเป็นงานที่รวบรวมสินค้า GI (Geographical Indication: GI) หรือสินค้าสิ่งบ่งชี้ทางภูมิศาสตร์ กว่า 60 ร้านค้า เช่น ผ้าครามธรรมชาติสกลนคร เนื้อโคขุนโพนยางคำ น้ำหมากเม่าสกลนคร ข้าวฮางหอมทองสกลทวาปี สับปะรดบ้านคา ส้มโอปูโกยะรัง ผ้าหมักโคลนหนองสูง เป็นต้น เพื่อให้ผู้บริโภคได้มีโอกาสช่วยเหลือผู้ประกอบการจากจังหวัดสกลนครและเลือกซื้อสินค้า GI ของแท้จากแหล่งผลิต 



ที่มา : http://www.thaigov.go.th/news/contents/details/5695