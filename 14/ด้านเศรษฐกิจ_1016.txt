รัฐบาลไทย-ข่าวทำเนียบรัฐบาล-ธ.ก.ส.ดีเดย์เปิดตลาดของดี SMEs เกษตรไทย







                                วันศุกร์ที่ 4 สิงหาคม 2560                              





    90  





      พิมพ์    
     
    
















   ธ.ก.ส.ดีเดย์เปิดตลาดของดี SMEs เกษตรไทย
 

   ธ.ก.ส. เปิด“ตลาดของดี SMEs เกษตรไทย” ณ ตลาดคลองผดุงกรุงเกษมข้างทำเนียบรัฐบาล วันที่ 4-27 สิงหาคม 2560  





   ธ.ก.ส. เปิด“ตลาดของดี SMEs เกษตรไทย” ณ ตลาดคลองผดุงกรุงเกษมข้างทำเนียบรัฐบาล วันที่ 4-27 สิงหาคม 2560 เชิญชวนประชาชนทั่วไปพร้อมบริษัททัวร์นำนักท่องเที่ยวต่างชาติร่วมชมชิมช้อปสินค้าจากมือผู้ผลิต  เพื่อเป็นขวัญกำลังใจให้เกษตรกรผู้ริเริ่มพัฒนาเป็นผู้ประกอบการ SMEs เกษตรไทย

วันนี้ (4 สิงหาคม 2560) เวลา 13.30 น. ณ ตลาดคลองผดุงกรุงเกษม ข้างทำเนียบรัฐบาล นายอภิศักดิ์  ตันติวรวงศ์  รัฐมนตรีว่าการกระทรวงการคลัง นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง พร้อมด้วย นายสุรพงศ์ นิลพันธุ์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) ร่วมเปิดตลาดของดี SMEs เกษตรไทย บริเวณริมคลองผดุงกรุงเกษมข้างทำเนียบรัฐบาล  ระหว่างวันที่ 4 -27 สิงหาคม 2560 ตั้งแต่เวลา 9.00-19.00 น. เชิญชวนประชาชนทั่วไป พร้อมบริษัททัวร์นำนักท่องเที่ยวต่างชาติร่วม ชม ชิม ช้อปและสนับสนุนผลิตภัณฑ์จากผู้ผลิตถึงผู้บริโภคโดยตรงอันจะก่อให้เกิดรายได้จำนวนมากกระจายไปสู่ผู้ประกอบการ SMEsอย่างแท้จริง  ส่งผลต่อการขยายตัวของเศรษฐกิจฐานรากอีกด้วย  ภายในงาน ธ.ก.ส.จัดบูธร้านค้าลูกค้า SMEs เกษตรสลับสับเปลี่ยนหมุนเวียนกว่า 500 ร้านค้า  โดยแบ่งเป็นสัปดาห์ละประมาณ 138 บูธ  ตลอดระยะเวลา 4 สัปดาห์ ร้านค้าจะสลับเปลี่ยนหมุนเวียนไม่ซ้ำกัน พร้อมเครือข่ายพันธมิตรจากส่วนงานภายนอก ได้แก่ บริษัท ไปรษณีย์ไทย จำกัด และ บริษัท อาคเนย์ประกันชีวิต จำกัด (มหาชน) มาร่วมจัดกิจกรรมภายในตลาด

สัปดาห์แรก  วันที่ 4-9 สิงหาคม 2560  จัดในธีม SMEs สู่เศรษฐกิจไทย นำเสนอ โซนแสดงร้านค้า ลูกค้าSMEs เกษตรของ ธ.ก.ส. ระบบแฟรนไชส์  ได้แก่กาแฟดอยช้าง จังหวัดเชียงราย กาแฟจากตาลโตนด จังหวัดสงขลา Lemon Me จังหวัดนครปฐม ลูกชิ้นปลา Hicalci จังหวัดกรุงเทพฯ COCO Fresh มะพร้าวน้ำหอมพร้อมทาน จังหวัดสมุทรสาคร น้ำอ้อยไร่ไม่จน  จังหวัดนครปฐม เป็นต้น  สัปดาห์ที่สอง วันที่ 10-15 สิงหาคม 2560  จัดในธีม Gift for Mom ของขวัญวันแม่  นำเสนอโซนสินค้าที่สามารถนำไปเป็นของขวัญวันแม่ ได้แก่ ผ้าย้อมคราม  ถั่งเช่าสีทอง ข้าวกล้องอินทรีย์  ผ้าซิ่นตีนจกลายโบราณ  เป็นต้น  สัปดาห์ที่สาม วันที่ 16-21 สิงหาคม 2560  จัดในธีม Thai Idea Gift Fest แกะกล่องไอเดียไทย ก้าวไกลสู่อนาคต นำเสนอโซนจําหน่ายสินค้า SMEs เกษตร ที่มีนวัตกรรมและสามารถนําไปเป็นของฝาก ได้แก่ จานกาบหมาก วีรษา บริษัทภิญโญวานิช จำกัด จังหวัดนครราชสีมา Bee Fruit ผลไม้อบแห้งฟรีซดราย บริษัท จันทบุรี ฟรุ๊ตโปรดักส์ จำกัด จังหวัดจันทบุรี Fills Coconut จังหวัดประจวบคีรีขันธ์  และในสัปดาห์สุดท้าย สัปดาห์ที่ 4  วันที่ 22-27  สิงหาคม 2560  จัดในธีม Fruit Fun Fresh ช้อปเพลินผลไม้ดี วิถีไทย นำเสนอโซนการจำหน่ายสินค้าเด่นจากแต่ละท้องถิ่น ผลไม้สดจากจังหวัดชายแดนภาคใต้ และผลไม้แปรรูปที่มี Package  สวยงามสามารถนำไปเป็นของฝากได้

นอกจากการจำหน่ายสินค้า SMEs เกษตรและอาหารแล้ว ยังมีกิจกรรมให้ความรู้ แก่ผู้ประกอบการ SMEs ผู้ร่วมงาน และประชาชนทั่วไป เช่น ความรู้ทางการเงินและความรู้ด้านการประกอบอาชีพ  กิจกรรมส่งเสริมการขาย โปรโมชั่นสินค้าราคาพิเศษ  บูธให้คำปรึกษาสินเชื่อจากธนาคาร   พิเศษ! ตลอดงาน บริษัท ไปรษณีย์ไทย จำกัดให้บริการรับ - ส่งพัสดุภายในงานและรับส่งฟรีในวันแม่  พร้อมถ่ายภาพทำตราไปรษณียากร  พิเศษให้แก่คู่แม่ลูกที่เข้าร่วมกิจกรรมในช่วงวันที่ 12 สิงหาคม 2560  นอกจากนั้น บริษัท อาคเนย์ประกันชีวิต จำกัด (มหาชน)  ยังจัดตรวจสุขภาพจากโรงพยาบาลสถาบันโรคไตภูมิราชนครินทร์ให้แก่คุณแม่ในช่วงวันที่ 12-13 สิงหาคม 2560  ตั้งแต่เวลา 10.00-16.00 น. อีกด้วย การตรวจสุขภาพเบื้องต้นไม่ต้องงดอาหาร สามารถทราบผลได้ทันที

“ขอเชิญชวนพี่น้องประชาชนทั่วไปรวมถึงบริษัททัวร์ต่าง ๆ นำนักท่องเที่ยวต่างชาติมาเที่ยว ชม ชิม ช้อป งานตลาดของดี SMEs เกษตรไทย ณ ตลาดคลองผดุงกรุงเกษม ข้างทำเนียบรัฐบาล  ร่วมสร้างกำลังใจให้กับพี่น้องผู้ผลิตและผู้ประกอบการ SMEs เกษตรสนับสนุนเศรษฐกิจฐานราก ในวันที่ 4-27 สิงหาคม 2560 กันเยอะๆ นะครับ” นายสุรพงศ์ กล่าวทิ้งท้าย
        



ที่มา : http://www.thaigov.go.th/news/contents/details/5711