รัฐบาลไทย-ข่าวทำเนียบรัฐบาล-กรมศุลกากร ปรับเวลาการเข้าร่วม โครงการตรวจสอบการเสียภาษีอากรให้ผู้ประกอบการ ถึง 31 สิงหาคม 2560







                                วันจันทร์ที่ 7 สิงหาคม 2560                              





    278  





      พิมพ์    
     
    
















   กรมศุลกากร ปรับเวลาการเข้าร่วม โครงการตรวจสอบการเสียภาษีอากรให้ผู้ประกอบการ ถึง 31 สิงหาคม 2560
 

   กรมศุลกากร ปรับเวลาการเข้าร่วม “โครงการตรวจสอบการเสียภาษีอากรให้กับผู้ประกอบการ”  เป็นวันที่ 31 สิงหาคม 2560 เพื่อให้สอดคล้องและเป็นไปตามพระราชบัญญัติศุลกากร พ.ศ. 2560 ที่จะมีผลบังคับใช้ในเดือนพฤศจิกายน 2560 นี้ 





   นายกุลิศ สมบัติศิริ อธิบดีกรมศุลกากร เปิดเผยว่า ที่ผ่านมากรมศุลกากรได้จัดทำ “โครงการตรวจสอบการเสียภาษีอากรให้กับผู้ประกอบการ” โดยให้เจ้าหน้าที่ส่งหนังสือแจ้งให้ผู้ประกอบการที่สุจริตแต่อาจชำระค่าภาษีอากรไม่ครบถ้วนได้ทบทวนตนเองตามประเด็นข้อสงสัยที่เจ้าหน้าที่ศุลกากรมีหนังสือแจ้งให้ทราบ เพื่อจะได้ไปชำระค่าภาษีอากรที่ขาดให้ครบถ้วนด้วยความสมัครใจตามประเด็นที่เจ้าหน้าที่ได้ตรวจสอบ  หากไม่ปรากฏพยานหลักฐานว่ากระทำการโดยทุจริต  ผู้ประกอบการที่เข้าร่วมโครงการจะได้รับการพิจารณาคดีโดยการผ่อนผันการปรับ และไม่ต้องเสียเงินเพิ่มในอัตราร้อยละ 1 ต่อเดือนของค่าอากรที่นำมาชำระ โดยในครั้งแรกเริ่มตั้งแต่วันที่ 1 มกราคม 2559 – 31 ธันวาคม 2559 และได้ขยายเวลาอีกครั้งให้สิ้นสุดในวันที่ 31 ธันวาคม 2560 นั้น

แต่เนื่องด้วย กรมศุลกากรได้มีพระราชบัญญัติศุลกากร พ.ศ. 2560 (ฉบับใหม่) ซึ่งได้ประกาศในราชกิจจานุเบกษา  เมื่อวันที่ 17 พฤษภาคม 2560 และจะมีผลบังคับใช้เมื่อพ้นกำหนด 180 วันนับแต่วันที่มีการประกาศในราชกิจจานุเบกษา  ทำให้กรมศุลกากรต้องเตรียมความพร้อมในการปฏิบัติให้เป็นไปตามพระราชบัญญัติศุลกากร พ.ศ. 2560 ซึ่งตามพระราชบัญญัติศุลกากร พ.ศ. 2560 (ฉบับใหม่)  ดังนั้น กรมศุลกากรจึงได้ปรับเวลาการเข้าร่วมโครงการตรวจสอบการเสียภาษีอากรให้ผู้ประกอบการลดลงจากเดิม โดยผู้ประกอบการสามารถเข้าร่วมโครงการฯ ได้ถึงวันที่ 31 สิงหาคม 2560
             
สำหรับผู้ประกอบการที่สนใจเข้าร่วมโครงการฯ สามารถแจ้งความประสงค์เป็นลายลักษณ์อักษร โดยมีหนังสือแจ้งความประสงค์พร้อมนำเอกสารที่เกี่ยวข้องมาให้เจ้าหน้าที่ตรวจสอบ ณ สำนักตรวจสอบอากร กรมศุลกากร ภายใน 31 สิงหาคม 2560 ผู้ประกอบการสามารถสอบถามรายละเอียด ได้ที่สำนักตรวจสอบอากร หมายเลขโทรศัพท์ 02-667-6702, 02-667-7016 และ 02-667-7084 



ที่มา : http://www.thaigov.go.th/news/contents/details/5760