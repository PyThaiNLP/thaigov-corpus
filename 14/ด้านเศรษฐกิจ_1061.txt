รัฐบาลไทย-ข่าวทำเนียบรัฐบาล-การท่าเรือแห่งประเทศไทยจัดพิธีปล่อยเรือลงน้ำ เพื่อเพิ่มประสิทธิภาพการให้บริการ สะดวก รวดเร็ว และปลอดภัย







                                วันศุกร์ที่ 11 สิงหาคม 2560                              





    100  













   การท่าเรือแห่งประเทศไทยจัดพิธีปล่อยเรือลงน้ำ เพื่อเพิ่มประสิทธิภาพการให้บริการ สะดวก รวดเร็ว และปลอดภัย
 

   การท่าเรือแห่งประเทศไทย (กทท.) กระทรวงคมนาคม จัดพิธีปล่อยเรือลงน้ำ จำนวน 4 ลำ เมื่อวันที่ 8 สิงหาคม 2560 โดยมี นายสุรงค์ บูลกุล ประธานกรรมการ กทท. เป็นประธานในพิธีฯ  





   กทท. ได้จ้างบริษัท ซี เครสท์ มารีน จำกัด ด้วยงบประมาณ 728,760,000 บาท ต่อเรือ จำนวน 4 ลำ ดังนี้

1. เรือขุด มีความยาวเรือตลอดลำ 61.50 เมตร ความกว้างเรือ 11.4 เมตร ระยะกินน้ำลึก 2.46 เมตร พร้อมอุปกรณ์การขุดและอุปกรณ์ประกอบ ความสามารถในการขุดได้ที่ความลึกไม่น้อยกว่า 15 เมตร ที่อัตราในการขุด 1,000 ลูกบาศก์เมตรต่อชั่วโมง จำนวน 1 ลำ
2. เรือจูง มีความยาวเรือตลอดลำ 23 เมตร ความกว้างเรือ 8.50 เมตร ระยะกินน้ำลึก 3 เมตร ขนาดกำลังฉุดไม่น้อยกว่า 10 เมตริกตัน จำนวน 1 ลำ
3. เรือบรรทุกดินประเภทขับเคลื่อนด้วยระบบใบจักร ความยาวเรือตลอดลำ 40.20 เมตร ความกว้างเรือ 10.40 เมตร ระยะกินน้ำลึก 4 เมตร ขนาดความจุยุ้งดิน ไม่น้อยกว่า 300 ลูกบาศก์เมตร จำนวน 2 ลำ
การต่อเรือฯ ดังกล่าว เพื่อนำมาทดแทนเรือขุด 2 เรือจูง 3 และเรือบรรทุกดิน 4, 5 และ 6 ที่เสื่อมสภาพและหมดอายุการใช้งานไม่น้อยกว่า 49 ปี และเริ่มเสื่อมสภาพและเตรียมที่จะปลดประจำการ ซึ่งจะช่วยเพิ่มประสิทธิภาพการให้บริการของ กทท. ในการขุดลอกร่องน้ำที่ตื้นเขินในพื้นที่ความรับผิดชอบของ กทท. ตั้งแต่สะพานพุทธฯ จนถึงปากร่องน้ำเจ้าพระยา หลักกิโลเมตรที่ -18 รวมเป็นระยะทาง 66 กิโลเมตร และบริเวณหน้าท่าเทียบเรือของ กทท. ให้ได้ความลึกตามเกณฑ์มาตรฐาน -8.5 เมตร และ 10.72 เมตร จากระดับทะเลปานกลาง รวมถึงท่าเรือแหลมฉบัง ทำให้การเดินเรือในร่องน้ำ การเข้าเทียบท่า ทุ่นและหลักผูกเรือ ให้บริการการผ่านเข้า - ออกร่องน้ำของเรือสินค้า ได้สะดวกและปลอดภัยมากยิ่งขึ้น ตลอดจนสามารถรองรับปริมาณงานขุดลอกที่จะเพิ่มขึ้นในอนาคต
  



ที่มา : http://www.thaigov.go.th/news/contents/details/5874