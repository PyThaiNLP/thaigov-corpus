รัฐบาลไทย-ข่าวทำเนียบรัฐบาล-"รมช. ชุติมา" เยือนแปลงใหญ่/อินทรีย์ในพื้นที่ จ.บุรีรัมย์ 







                                วันจันทร์ที่ 21 สิงหาคม 2560                              





    206  













   "รมช. ชุติมา" เยือนแปลงใหญ่/อินทรีย์ในพื้นที่ จ.บุรีรัมย์ 
 

   "รมช. ชุติมา" เยือนแปลงใหญ่/อินทรีย์ในพื้นที่ จ.บุรีรัมย์ ซึ้งน้ำใจพี่น้องชาวนาไทย ไม่ทิ้งกัน 





     นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการลงพื้นที่ ณ จังหวัดบุรีรัมย์ ว่า การลงพื้นที่ในครั้งนี้มีวัตถุประสงค์เพื่อติดตามความก้าวหน้าโครงการเชื่อมโยงตลาดข้าวคุณภาพในจังหวัดบุรีรัมย์ โดยได้หารือร่วมกับผู้ว่าราชการจังหวัด  และรองผู้ว่าราชการจังหวัดบุรีรัมย์ โดยได้ขอความร่วมมือให้ทางจังหวัดเชิญชวนผู้ประกอบการเข้าร่วมโครงการ จับคู่กับกลุ่มเกษตรกรผู้ผลิตข้าวอินทรีย์และข้าวGAP 
    หลังจากนั้น ได้ลงพื้นที่ตรวจเยี่ยมนาแปลงใหญ่ประชารัฐ อ.ลำปลายมาศ และแปลงนาอินทรีย์ อ.กระสัง จ.บุรีรัมย์ พร้อมคณะเจ้าหน้าที่กระทรวงเกษตรฯ กระทรวงมหาดไทย กระทรวงพาณิชย์ และ ธ.ก.ส. โดยได้พูดคุยแลกเปลี่ยนข้อคิดเห็น และรับฟังปัญหาอุปสรรคกับเกษตรกรสมาชิกนาแปลงใหญ่และนาอินทรีย์ 
     "จากการลงพื้นที่วันนี้ พบว่า เกษตรกรมีการรวมกลุ่มกันอย่างเข้มแข็ง มาสมัครเข้าโครงการนาแปลงใหญ่และนาอินทรีย์เพิ่มมากขึ้น เนื่องจากเห็นตัวอย่างของแปลงปีที่แล้วที่ประสบความสำเร็จ มีรายได้เพิ่มมากขึ้น โดยเฉพาะนาอินทรีย์ ผลิตไม่พอกับความต้องการของตลาดและขายได้ราคาดี ถึงแม้ราคาข้าวทั่วไปจะตกต่ำ เพราะเป็นข้าวที่ตอบโจทย์ผู้บริโภคที่รักสุขภาพ ทั้งนี้เกษตรกรที่สนใจมาเข้าร่วมโครงการนาแปลงใหญ่และนาอินทรีย์สามารถติดต่อได้ที่สำนักงานเกษตรและสหกรณ์จังหวัด กรมการข้าว หรือสายด่วนหมอข้าว 1170 กด 4 " นางชุติมา กล่าว
    นอกจากนี้ รัฐมนตรีช่วยว่าการกระทรวงเกษตรและสหกรณ์ ได้กล่าวเพิ่มเติมว่า จ.บุรีรัมย์ มีพื้นที่ที่ประสบภัยน้ำท่วม พื้นที่นาได้รับความเสียหายบางส่วน แต่พี่น้องเกษตรกรได้ช่วยเหลือกันเอง โดยไม่ได้รอความช่วยเหลือจากรัฐเพียงอย่างเดียว ทำให้ได้เห็นน้ำใจของชาวนาไทยที่มีต่อกัน จึงรู้สึกประทับใจมาก โดยชาวนาได้มีการแบ่งปันต้นข้าวที่รอดจากน้ำท่วมให้เพื่อนบ้านไปปักดำในนาที่ข้าวรอบแรกเสียหายจากน้ำท่วมด้วย
 
 
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews60@gmail.com
moac58@gmail.com
www.moac.go.th
www.facebook.com/kasetthai
         
  



ที่มา : http://www.thaigov.go.th/news/contents/details/6082