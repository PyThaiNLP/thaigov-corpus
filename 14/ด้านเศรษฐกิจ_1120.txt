รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาลจัดเสวนา “ผ่า พ.ร.บ. สลากฯ”







                                วันอังคารที่ 22 สิงหาคม 2560                              





    365  





      พิมพ์    
     
    
















   สำนักงานสลากกินแบ่งรัฐบาลจัดเสวนา “ผ่า พ.ร.บ. สลากฯ”
 

   สำนักงานสลากกินแบ่งรัฐบาล จัดเสวนา เรื่อง “ผ่า พ.ร.บ. สลากกินแบ่งรัฐบาล” เพื่อเป็นเวทีในการแสดงความคิดเห็น ในประเด็นการปรับปรุงร่างพระราชบัญญัติสำนักงานฯ และนำข้อมูลจากการเสวนามาเผยแพร่สู่สาธารณะให้เกิดการรับรู้ในสังคมอย่างกว้างขวาง 





   วันนี้ (21 สิงหาคม 2560) เวลา 09.00 น. สำนักงานสลากกินแบ่งรัฐบาล จัดเสวนา เรื่อง “ผ่า พ.ร.บ. สลากกินแบ่งรัฐบาล” เพื่อเป็นเวทีในการแสดงความคิดเห็น ในประเด็นการปรับปรุงร่างพระราชบัญญัติสำนักงานฯ และนำข้อมูลจากการเสวนามาเผยแพร่สู่สาธารณะให้เกิดการรับรู้ในสังคมอย่างกว้างขวาง การเสวนาในครั้งนี้ ได้รับเกียรติจาก รองศาสตราจารย์ ดร.สังศิต  พิริยะรังสรรค์ คณบดีวิทยาลัยนวัตกรรมสังคม มหาวิทยาลัยรังสิต นายอำนวย กลิ่นอยู่ นายกสมาคมคนพิการผู้ค้าสลาก (ประเทศไทย) นายธนากร คมกฤส ผู้อำนวยการเครือข่ายรณรงค์การพนัน พลตรี ฉลองรัฐ  นาคอาทิตย์ ผู้อำนวยการสำนักงานสลากกินแบ่งรัฐบาล ร่วมในการเสวนา โดยมีผู้ช่วยศาสตราจารย์ ดร. ธนวรรธน์  พลวิชัย กรรมการและโฆษกคณะกรรมการสลากกินแบ่งรัฐบาล ให้เกียรติดำเนินการเสวนาดังกล่าว
        
พลตรีฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล กล่าวถึงความเป็นมาของการจัดเสวนาว่า  ตลอดระยะเวลา 43 ปี พ.ร.บ. สลากกินแบ่งรัฐบาล พ.ศ.2517 ได้ทำหน้าที่ปกป้องและรักษาผลประโยชน์ของสังคมและประเทศชาติได้อย่างดีเยี่ยมเสมอมา สำหรับการแก้ไข พ.ร.บ.สำนักงานสลากฯ ในครั้งนี้  เป็นไปเพื่อความทันสมัย คล่องตัว สามารถบริหารจัดการสลากได้สอดคล้องกับสภาวการณ์ที่เป็นปัจจุบันอย่างครอบคลุม สามารถดูแลสังคมและประเทศชาติได้อย่างยั่งยืน   สำหรับขั้นตอนในการแก้ไข พ.ร.บ.สลากกินแบ่งรัฐบาล พ.ศ.2517 นั้น  ขณะนี้ อยู่ในขั้นตอนการทำประชาพิจารณ์เพื่อรับฟังความคิดเห็นของผู้มีส่วนได้ส่วนเสีย  โดยจะทำผ่าน 4 ช่องทาง ช่องทางแรกคือการเสวนาระดมความเห็นจากผู้มีส่วนได้ส่วนเสียในวันนี้ ช่องทางที่ 2 คือการนำร่าง พ.ร.บ. เผยแพร่ผ่านเว็บไซต์ของสำนักงานฯ www.glo.or.th และเว็บไซต์ของกระทรวงดิจิทัลเพื่อเศรษฐกิจและสังคม ที่ www.mict.go.th ในช่วงต้นเดือนกันยายน และตุลาคม 2560 ช่องทางที่ 3 คือการเปิดให้ส่งจดหมายแสดงความคิดเห็นถึงสำนักงานฯ โดยตรง และช่องทางที่ 4 ในส่วนของหน่วยงานภาครัฐที่เกี่ยวข้อง เช่น กระทรวงมหาดไทย กระทรวงพัฒนาสังคมและความมั่นคงของมนุษย์ สำนักงานฯ จะทำหนังสือสอบถามความเห็น ทั้งนี้ เพื่อเปิดโอกาสให้ประชาชนผู้มีส่วนได้ส่วนเสีย แสดงความคิดเห็นเกี่ยวกับร่างแก้ไข พ.ร.บ.ดังกล่าวอย่างเต็มที่ หลังจากนั้น จะสรุปความเห็นเสนอคณะกรรมการสลากกินแบ่งรัฐบาล ก่อนจะนำเสนอกระทรวงการคลังเพื่อดำเนินการตามขั้นตอนที่เกี่ยวข้องต่อไป

ดร.สังศิต พิริยะรังสรรค์  เปิดเผยว่า ในการแก้ไขพ.ร.บ.สลากกินแบ่งฯ ครั้งนี้ ตนอยากเห็นความยืดหยุ่นที่มากขึ้น เพราะการปรับปรุงแก้ไขกฎหมายให้ทันสมัยและมีความคล่องตัวมีความจำเป็นมาก ไม่เช่นนั้น องค์กรจะบริหารจัดการได้อย่างยากลำบาก และเนื่องจากการแก้ไข พ.ร.บ.สลากกินแบ่งรัฐบาล มีผลกระทบต่อสังคมในวงกว้าง ดังนั้นจึงต้องใช้ความระมัดระวังและรอบคอบ โดยเฉพาะอย่างยิ่งในการคัดสรรผู้บริหาร ควรเน้นบุคคลที่บริหารงานด้วยความซื่อสัตย์ สุจริต ไม่มีประโยชน์ทับซ้อนในการกิจการสลาก ผู้ใดที่มีโควตาสลาก ไม่สมควรเป็นผู้บริหารสำนักงานฯ เพราะความซื่อสัตย์สุจริตจะเป็นค่านิยมสำคัญของประเทศไทยต่อไปในอนาคต ทั้งนี้ หากตั้งคำถามว่าสลากกินแบ่งรัฐบาลเป็นการพนันหรือการเสี่ยงโชคนั้น ในแง่การศึกษาด้านมนุษยวิทยาระบุว่า มุมมองของผู้ซื้อสลากคือการเสี่ยงโชค แต่สำหรับผู้ที่ไม่ซื้อมองว่าสลากคือการพนัน  และได้เสนอแนะให้สำนักงานฯ ส่งเสริมการศึกษาเพื่อสร้างอาชีพให้คนพิการและผู้ด้อยโอกาสเนื่องจากคนพิการที่ไม่ได้รับการศึกษา ส่งผลให้ไม่สามารถประกอบอาชีพพึ่งพาตนเองได้
        
สำหรับ นายธนากร คมกฤส ผู้อำนวยการเครือข่ายรณรงค์การพนัน ในฐานะตัวแทนภาคประชาชน กล่าวต่อผู้สื่อข่าวว่า ตนเห็นด้วยกับการปรับ พ.ร.บ. สลากกินแบ่งรัฐบาลในครั้งนี้ เนื่องจากจะช่วยให้การบริหารของสำนักงานฯ คล่องตัวมากขึ้น และมุ่งสู่การเป็นต้นแบบขององค์กรที่แก้ปัญหาการพนันได้อย่างยั่งยืน และเกิดภาพลักษณ์ที่สวยงามของสำนักงานฯ  อย่างไรก็ตามการออกผลิตภัณฑ์ใหม่ ควรต้องผ่านการศึกษาผลกระทบทางสังคมก่อนถึงจะออกได้ ต้องมีการรับฟังเสียงประชาชน และทุกภาคส่วน ก่อนที่จะดำเนินการ เพื่อไม่ให้ตกเป็นเครื่องมือของผู้แสวงหาผลประโยชน์ทางการเมือง และควรมีการกำหนดจุดจำหน่ายที่ชัดเจน ไม่มีการค้าเร่ เพื่อให้สามารถควบคุมผู้จำหน่ายได้  สำหรับการจัดตั้งกองทุนสลากกินแบ่งรัฐบาลเพื่อพัฒนาสังคมนั้น ควรยกระดับเป็นกองทุนภายใต้การบริหารจัดการของกระทรวงการคลังแทนการบริหารจัดการโดยสำนักงานฯ และควรถูกกำหนดวัตถุประสงค์อย่างชัดเจน เพื่อ ลด ละ เลิก การพนัน และที่สำคัญควรคำนึงถึงผู้พิการซึ่งเป็นผู้ด้อยโอกาสในสังคม โดยการกำหนดหลักเกณฑ์คัดเลือกผู้ที่จะได้รับสิทธิ์ในการจำหน่ายสลากควรเป็นผู้พิการ ผู้สูงอายุ หรือผู้ที่ลงทะเบียนคนจนเป็นอันดับต้น ทั้งนี้ ผลสำเร็จของสำนักงานสลากกินแบ่งรัฐบาลในแง่ของการคำนึงถึงสังคม คือ ต้องทำให้คนไทยตระหนักและรู้เท่าทันโทษของการพนันมากขึ้น
        
นายอำนวย กลิ่นอยู่ นายกสมาคมคนพิการผู้ค้าสลาก (ประเทศไทย) กล่าวถึงเนื้อหาการปรับปรุงแก้ไข พ.ร.บ.สลากกินแบ่งฯ ว่า ควรกำหนดส่วนลดให้มีความยืดหยุ่นอยู่ในดุลยพินิจของผู้บริหารในขณะนั้นๆ  และในส่วนของกองทุนฯ ขอให้มีวัตถุประสงค์ที่ชัดเจนว่าจะตั้งเพื่ออะไรและบริหารจัดการให้เป็นไปตามวัตถุประสงค์สามารถตรวจสอบได้  นอกจากนี้ สำนักงานฯ ควรรณรงค์ประชาสัมพันธ์ให้ประชาชนทราบ เกี่ยวกับโทษของการพนัน และการเสี่ยงโชคแบบสมควรจะทำให้ชีวิตมีความสุข สำหรับประเด็นของการเพิ่มบทลงโทษเป็นการทำให้เกิดความเกรงกลัวที่จะกระทำความผิดแต่ไม่เป็นผลเท่าที่ควร เนื่องจากปริมาณสลากยังไม่เพียงพอต่อความต้องการของผู้ซื้อ อยากขอให้มีสลากเพิ่มมากขึ้นเพื่อแก้ปัญหาสลากเกินราคา
        
ดร.ธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล ชี้แจงเพิ่มเติมว่า การจัดเสวนาในครั้งนี้มีความตั้งใจที่จะเปิดโอกาสให้มีการแสดงความคิดเห็นเกี่ยวกับร่างแก้ไข พ.ร.บ.สลากกินแบ่งรัฐบาล เพื่อให้เกิดประโยชน์ต่อส่วนรวมเป็นหลัก สำหรับการดูแลผู้พิการและผู้ด้อยโอกาสทางสังคมนั้น สำนักงานสลากฯ ได้นำส่งเงินร้อยละ 20 เป็นรายได้แผ่นดินเพื่อให้รัฐบาลและหน่วยงานที่เกี่ยวข้องนำไปช่วยเหลือและดูแลผู้พิการและผู้ด้อยโอกาสในสังคมต่อไป และขอย้ำว่า สำนักงานฯ ยังไม่มีนโยบายออกผลิตภัณฑ์ใหม่ใดๆ รวมทั้ง ยังไม่มีนโยบายในการจัดพิมพ์สลากกินแบ่งรัฐบาลเพิ่มแต่อย่างใดทั้งสิ้น.
  



ที่มา : http://www.thaigov.go.th/news/contents/details/6099