รัฐบาลไทย-ข่าวทำเนียบรัฐบาล-ก.เกษตรฯ จับมือ สสส. และ ม.ราชภัฏเพชรบุรี รณรงค์ “ดื่มนมชมบอล” ในรั้วสถานศึกษา 







                                วันศุกร์ที่ 25 สิงหาคม 2560                              





    256  













   ก.เกษตรฯ จับมือ สสส. และ ม.ราชภัฏเพชรบุรี รณรงค์ “ดื่มนมชมบอล” ในรั้วสถานศึกษา 
 

   ก.เกษตรฯ จับมือ สสส. และ ม.ราชภัฏเพชรบุรี รณรงค์ “ดื่มนมชมบอล” ในรั้วสถานศึกษา ปลุกกระแสการดื่มนมช่วงการเชียร์ฟุตบอลซีเกมส์ 2017 พร้อมชวนคนไทยร่วมสืบสานพระราชปณิธานรัชกาลที่ 9 โดยการดื่มนมเพื่อสุขภาพที่ดี 





     นายธนิตย์  เอนกวิทย์ รองปลัดกระทรวงเกษตรและสหกรณ์ ในฐานะประธานคณะอนุกรรมการรณรงค์การบริโภคนม เป็นประธานแถลงข่าวการจัดกิจกรรมรณรงค์โครงการ "ดื่มนมชมบอล..สร้างสรรค์สนุกได้ มันส์ได้ ไร้แอลกอฮอล์" ซึ่งจัดโดยกระทรวงเกษตรและสหกรณ์ ร่วมกับ จังหวัดเพชรบุรี มหาวิทยาลัยราชภัฎเพชรบุรี สำนักงานเครือข่ายองค์กรงดเหล้า และ สสส. ณ ห้องประชุมเอนกประสงค์ มหาวิทยาลัยราชภัฎเพชรบุรี เพื่อเปิดพื้นที่สร้างสรรค์ ปลุกกระแสการงดดื่มเหล้าหันมาดื่มนม โดยเชิญชวนคนไทยร่วมสืบสานพระราชปณิธานพระเจ้าอยู่หัวรัชกาลที่ 9 ในการรณรงค์ดื่มนมเพื่อสุขภาพที่ดี ในช่วงการแข่งขันซีเกมส์ 2017 ครั้งที่ 29  ณ กรุงกัวลาลัมเปอร์ ประเทศมาเลเซีย ระหว่างวันที่ 15 – 29 สิงหาคม 2560 นี้
 
      นายธนิตย์ กล่าวว่า ปัจจุบันคนไทยมีการบริโภคนมอยู่ที่ 18 ลิตร/คน/ปี กระทรวงเกษตรและสหกรณ์มีนโยบายรณรงค์ โดยร่วมกับหน่วยงานต่าง ๆ ให้เกิดความหลากหลายในกิจกรรม เพื่อกระตุ้นให้เกิดอัตราการเพิ่มการบริโภคนมของคนไทยให้เพิ่มขึ้นเป็น 25 ลิตร/คน/ปี ซึ่งกิจกรรมที่ผ่านมากระทรวงฯ ได้มีนโยบายรณรงค์งดเหล้าเข้าพรรษา..หันมาดื่มนม และในครั้งนี้ ได้จัดกิจกรรมโครงการดื่มนมชมบอลขึ้น เพื่อปลุกกระแสการดื่มนม พร้อมทั้งสืบสานพระราชปณิธานของพระบาทสมเด็จพระเจ้าอยู่หัว รัชกาลที่ 9  ทรงพระราชทานอาชีพการเลี้ยงโคนมแก่เกษตรกรชาวไทย เพื่อให้คนไทยได้ดื่มนมเพื่อส่งเสริมสุขภาพและสร้างเสริมพลานามัยที่สมบูรณ์แข็งแรงของร่างกายตลอดจนเป็นการเจริญเติบโตและช่วยพัฒนาสมองให้เยาวชน สามารถเติบโตขึ้นเป็นอนาคตที่ดีของชาติเพื่อพัฒนาประเทศ
 
      "กิจกรรมดื่มนมชมบอลเป็นการรณรงค์ ที่สร้างสรรค์ สนุกสนานหลากหลาย มีเครื่องดื่มคือนม ที่เสริมสร้างสุขภาพมาชวนให้ดื่มและสามารถรวมตัวกันเชียร์ฟุตบอลในช่วงการแข่งขันซีเกมส์ 2017 ร่วมกันโดยไม่ต้องออกไปนั่งเชียร์ตามร้านขายเครื่องดื่มแอลกอฮอล์ ภายนอกมหาวิทยาลัย ซึ่งอาจต้องมีการดื่มเครื่องดื่มแอลกอฮอล์ และอาจเกิดอุบัติเหตุขึ้นได้" รองปลัดกระทรวงเกษตรและสหกรณ์ กล่าว
เภสัชกรสงกรานต์ ภาคโชคดี ผู้อำนวยการสำนักงานเครือข่ายองค์กรงดเหล้า กล่าวว่า กิจกรรมดังกล่าว ดำเนินการภายใต้แนวคิดการปรับเปลี่ยนพฤติกรรม และนำการเปลี่ยนแปลงพฤติกรรมมาเป็นพลังขับเคลื่อน มุ่งให้เกิดเป็นพื้นที่สร้างสรรค์สำหรับเยาวชน ปลุกกระแสการดื่มนมแทนการดื่มเครื่องดื่มแอลกอฮอล์ ใน 9 จังหวัด 9 สถาบันการศึกษา เพื่อปรับเปลี่ยนรูปแบบการดำเนินชีวิต และสิ่งแวดล้อมในรั้วสถาบันการศึกษา ทั้งนี้ สอดคล้องกับนโยบายของรัฐบาล ในการควบคุมสถานประกอบการโดยรอบสถานศึกษาอย่างเข็มงวด อีกทั้งกระทรวงศึกษาธิการ ได้สั่งเป็นมาตรการให้สถานศึกษาทุกแห่งปลอดเหล้าและบุหรี่แบบ 100% ตลอดจนให้สถานศึกษาจัดกิจกรรมรณรงค์สร้างสุขภาพอนามัย ไม่ดื่มแอลกอฮอล์–ไม่สูบบุหรี่อีกด้วย
 
         “ทั้งนี้กรมควบคุมโรค กระทรวงสาธารณสุข มีการเผยผลสำรวจการดื่มเครื่องดื่มแอลกอฮอล์ของเยาวชนกลุ่มอายุ 15 – 19 ปี ในช่วงเวลา 13 ปีที่ผ่านมา เพิ่มขึ้นร้อยละ 64.5 หรือเพิ่มขึ้นเฉลี่ยร้อยละ 4.96 ต่อปี รวมถึงสำรวจร้านจำหน่ายเครื่องดื่มแอลกอฮอล์รอบสถานศึกษาในกรุงเทพมหานคร พบการขยายตัวของร้านจำหน่ายเครื่องดื่มแอลกอฮอล์ถึงร้อยละ 72  ในรอบ 5 ปี  (2552-2557) หรือร้อยละ 14 ในแต่ละปี” ภก.สงกรานต์ กล่าว


กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews60@gmail.com
moac58@gmail.com
www.moac.go.th
www.facebook.com/kasetthai
          
  



ที่มา : http://www.thaigov.go.th/news/contents/details/6184