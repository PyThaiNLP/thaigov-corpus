รัฐบาลไทย-ข่าวทำเนียบรัฐบาล-ธ.ก.ส.เปิดตลาดนัดประชารัฐวายุภักษ์รักประชาชน ครั้งที่ 1







                                วันพุธที่ 30 สิงหาคม 2560                              





    334  





      พิมพ์    
     
    
















   ธ.ก.ส.เปิดตลาดนัดประชารัฐวายุภักษ์รักประชาชน ครั้งที่ 1
 

   ธ.ก.ส. ผนึกกำลังสถาบันการเงินเฉพาะกิจของรัฐ 8 แห่งเปิด “ตลาดนัดประชารัฐวายุภักษ์รักประชาชน ครั้งที่ 1” เพื่อช่วยเหลือและส่งเสริมให้ประชาชนผู้มีรายได้น้อย สร้างรายได้ ตามนโยบายกระทรวงการคลัง  





   ธ.ก.ส. ผนึกกำลังสถาบันการเงินเฉพาะกิจของรัฐ 8 แห่งเปิด “ตลาดนัดประชารัฐวายุภักษ์รักประชาชน ครั้งที่ 1” เพื่อช่วยเหลือและส่งเสริมให้ประชาชนผู้มีรายได้น้อย สร้างรายได้ ตามนโยบายกระทรวงการคลัง โดยมีสินค้ากว่า 100 บูธ พร้อมโปรโมชั่นพิเศษ ราคาถูกไข่ไก่ฟองละ 1 บาท  ณ ธ.ก.ส.สำนักงานใหญ่ บางเขน 30 สิงหาคม 2560 ถึง 1 กันยายน 2560 นี้ ตั้งแต่เวลา 7.30-17.00 น.

วันนี้ (30 สิงหาคม 2560 ) ณ บริเวณด้านหน้าอาคาร ธนาคารเพื่อการเกษตรและสหกรณ์การเกษตร (ธ.ก.ส.).สำนักงานใหญ่ บางเขน  นายกฤษฏา จีนะวิจารณะ ผู้อำนวยการสำนักเศรษฐกิจการคลัง เป็นประธานในพิธีเปิดตลาดนัดประชารัฐวายุภักษ์รักประชาชนครั้งที่ 1 พร้อมด้วยผู้บริหารจากสถาบันการเงินเฉพาะกิจ 8 แห่ง ร่วมพิธีเปิดงานดังกล่าวการเปิดตลาดนัดประชารัฐวายุภักษ์รักประชาชน มีวัตถุประสงค์เพื่อเป็นสถานที่ให้ประชาชนผู้มีรายได้น้อยใช้เป็นพื้นที่ในการประกอบอาชีพ ส่งผลให้มีเงินหมุนเวียนในระบบเศรษฐกิจ  นอกจากนี้ยังร่วมรับชมนิทรรศการให้ความรู้จากกระทรวงการคลัง ซึ่งประกอบด้วย Start up Mobile  และนิทรรศการจากสถาบันการเงินเฉพาะกิจของรัฐฯ แนวทางประชารัฐเพื่อสนับสนุนธุรกิจ  SME  ประกอบด้วย ธนาคารอิสลามแห่งประเทศไทย (ธอท.) ธนาคารเพื่อการส่งออกและนำเข้าแห่งประเทศไทย (ธสน.) ธนาคารพัฒนาวิสาหกิจขนาดกลางและขนาดย่อมแห่งประเทศไทย(ธพว.) และบรรษัทประกันสินเชื่ออุตสาหกรรมขนาดย่อม (บสย.) แนวทางประชารัฐเพื่อดูแลผู้มีรายได้น้อย ประกอบด้วย ธนาคารออมสิน ธนาคารกรุงไทย และ ธ.ก.ส. แนวทางประชารัฐเพื่อที่อยู่อาศัยประกอบด้วย ธนาคารอาคารสงเคราะห์ (ธอส.) และบรรษัทตลาดรองสินเชื่อที่อยู่อาศัย (บตท.)  ทั้งนี้เจ้าภาพการจัดตลาดนัดประชารัฐฯจะสลับสับเปลี่ยนหมุนเวียนกันไปตั้งแต่เดือนสิงหาคม จนถึง ธันวาคม 2560
ครั้งแรกนี้ ธ.ก.ส. ได้รับเกียรติเป็นเจ้าภาพ

นายอภิรมย์  สุขประเสริฐ  ผู้จัดการ ธ.ก.ส. กล่าวว่า รู้สึกยินดีและเป็นเกียรติอย่างยิ่งที่ได้เป็นเจ้าภาพในการจัดตลาดนัดประชารัฐวายุภักษ์รักประชาชน ครั้งแรก โดยกำหนดจัดตลาดตั้งแต่ 30 สิงหาคม 2560จนถึงวันที่ 1 กันยายน 2560   รวมระยะเวลา 3 วัน  การเปิดตลาดดังกล่าวมีวัตถุประสงค์เพื่อจัดพื้นที่ให้แก่เกษตรกร ผู้มีรายได้น้อย หาบเร่ แผงลอย ในบริเวณบางเขนและใกล้เคียงได้มีพื้นที่ในการสร้างรายได้   โดยกิจกรรมภายในงานประกอบด้วย บูธจำหน่ายสินค้าจำนวนกว่า100 บูธ  คัดสินค้าคุณภาพเกรดพรีเมี่ยมจากผู้ประกอบการ SMEs  สินค้า OTOP อาหารสด อาหารแปรรูป ของใช้ต่าง ๆ รวมถึงร้านอาหารอร่อย คุณภาพดี ราคาประหยัด  การให้ความรู้ทางด้านการเงิน การอบรมอาชีพเสริม เช่น การทำไอศกรีม การทำปาท่องโก๋ การเพาะถั่วงอก  การให้คำปรึกษาเรื่องแก้หนี้นอกระบบ พิเศษสุด!! กับโปรโมชั่นจัดใหญ่ไฟกระพริบกับสินค้าราคาถูก  เช่น ไข่ไก่ใบละ1 บาท และสินค้าอื่น ๆ อีกมากมาย ในช่วงเวลา 12.30 น. และ 16.30 น. ของทุกวัน

“ขอเชิญชวนพี่น้องประชาชนร่วมสนับสนุนสินค้าจากเกษตรกรลูกค้า และผู้มีรายได้น้อยด้วยการชม ชิม ช้อป งานตลาดนัดวายุภักษ์รักประชาชน ครั้งที่ 1  ณ บริเวณด้านหน้า ธ.ก.ส.สำนักงานใหญ่ บางเขน 30 สิงหาคมถึง 1 กันยายน 2560  รวมถึงมีนโยบายให้เปิดพื้นที่บริเวณ ธ.ก.ส.สาขาต่าง ๆ ให้เกษตรกรและผู้มีรายได้น้อยจำหน่ายสินค้าตามความเหมาะสม เช่น สัปดาห์ละ 1 ครั้ง หรือ เดือนละ 1 ครั้ง ต่อไป มาช่วยกันเป็นกำลังใจสนับสนุนสินค้ากันครับ” นายอภิรมย์ กล่าวทิ้งท้าย 



ที่มา : http://www.thaigov.go.th/news/contents/details/6293