รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจโครงการทางหลวงเพื่อสนับสนุนเขตเศรษฐกิจพิเศษ สาย อ.อรัญประเทศ - ชายแดนไทย/กัมพูชา (หนองเอี่ยน - สตึงบท) จ.สระแก้ว







                                วันพุธที่ 30 สิงหาคม 2560                              





    284  













   นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจโครงการทางหลวงเพื่อสนับสนุนเขตเศรษฐกิจพิเศษ สาย อ.อรัญประเทศ - ชายแดนไทย/กัมพูชา (หนองเอี่ยน - สตึงบท) จ.สระแก้ว
 

   นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจราชการและติดตามความก้าวหน้าโครงการทางหลวงเพื่อสนับสนุนเขตเศรษฐกิจพิเศษ สาย อ.อรัญประเทศ - ชายแดนไทย/กัมพูชา (หนองเอี่ยน - สตึงบท) เมื่อวันที่ 27 สิงหาคม 2560  





   พร้อมด้วย นายชาติชาย ทิพย์สุนาวี ปลัดกระทรวงคมนาคม นายจิรุตม์ วิศาลจิตร ผู้ตรวจราชการกระทรวงคมนาคม นายธานินทร์ สมบูรณ์ อธิบดีกรมทางหลวง นายพิศักดิ์ จิตวิริยะวศิน อธิบดีกรมทางหลวงชนบท และนายสรพงศ์ ไพฑูรย์พงษ์ ผู้ช่วยปลัดกระทรวงคมนาคม โดยมี พันเอกชาตรี สีผึ้ง ผู้บังคับกองพันทหารช่างที่ 11 ผู้แทนกรมทางหลวง กล่าวรายงานและให้การต้อนรับ ณ พื้นที่ก่อสร้างโครงการฯ ต.ท่าข้าม อ.อรัญประเทศ จ.สระแก้ว

นายอาคม เติมพิทยาไพสิฐ กล่าวว่า ปัจจุบันการค้าบริเวณชายแดนระหว่างประเทศไทยกับกัมพูชาบริเวณตลาดโรงเกลือ จุดผ่านแดนถาวร บ้านคลองลึก อ.อรัญประเทศ จ.สระแก้ว เติบโตอย่างรวดเร็วและมีมูลค่าการค้าสูงขึ้นอย่างต่อเนื่อง ทําให้จุดผ่านแดนเกิดความหนาแน่น ผู้ใช้บริการไม่ได้รับความสะดวก รวมทั้งเกิดปัญหาจราจรติดขัดบริเวณด่านพรมแดนจากรถขนส่งสินค้า และนักท่องเที่ยวที่มาซื้อสินค้า ดังนั้นประเทศไทยและกัมพูชาจึงมีความเห็นร่วมกันว่าควรดำเนินการเปิดจุดผ่านแดนถาวรแห่งใหม่ภายใต้แนวคิด “แยกคนและสินค้า” เพื่อแก้ไขปัญหาความแออัดของจุดผ่านแดนบ้านคลองลึก และพื้นที่การค้าบริเวณชายแดนบริเวณ บ.หนองเอี่ยน ต.ท่าข้าม อ.อรัญประเทศ จ.สระแก้ว กับ บ.สตึงบท ต.ปอยเปต อ.โอโจรว จ.บันเตียเมียนเจย ประเทศกัมพูชา เพื่อสนับสนุนศักยภาพจุดผ่านแดนถาวรแห่งใหม่ รองรับการส่งออกนำเข้าสินค้า โดยปรับปรุงโครงข่ายทางหลวงเดิม และออกแบบทางหลวงแนวใหม่ พร้อมทั้งดำเนินงานการมีส่วนร่วมของประชาชนในพื้นที่และกลุ่มผู้ประกอบการค้าระหว่างประเทศที่ใช้เส้นทางดังกล่าว เพื่อเพิ่มขีดความสามารถรองรับการขนส่งในอนาคต รวมทั้งพัฒนาโครงข่ายทางรองรับการค้าระหว่างประชาคมเศรษฐกิจอาเซียน (AEC)

  นายธานินทร์ สมบูรณ์ อธิบดีกรมทางหลวง กล่าวว่า โครงการพัฒนาทางหลวงเพื่อสนับสนุนเขตเศรษฐกิจพิเศษ สาย อ.อรัญประเทศ - ชายแดนไทย/กัมพูชา (หนองเอี่ยน - สตึงบท) จ.สระแก้ว มีจุดเริ่มต้นบริเวณทางหลวงหมายเลข 33 กม.282+000 ต.ผักขะ อ.วัฒนานคร จ.สระแก้ว ทางด้านใต้ตัดผ่านทางรถไฟสายตะวันออก กรุงเทพ - อรัญประเทศ ทางหลวงหมายเลข 3067 มุ่งไปทางทิศตะวันออกเฉียงใต้ตัดกับทางหลวงชนบท สก.4001 ทางหลวงหมายเลข 3367 ทางหลวงหมายเลข 3366 และทางหลวงหมายเลข 3511 (ถนนศรีเพ็ญ) ตามลําดับ ไปบรรจบกับห้วยพรมโหด ณ จุดผ่านแดนระหว่างไทยกับกัมพูชา ที่ บ.หนองเอี่ยน ต.ท่าข้าม อ.อรัญประเทศ จ.สระแก้ว กับพื้นที่ บ.สตึงบท ต.ปอยเปต อ.โอโจรว จ.บันเตียเมียนเจย ประเทศกัมพูชา รวมระยะทาง 29.925 กิโลเมตร งบประมาณ 4,190 ล้านบาท ลักษณะโครงการฯ ก่อสร้างเป็นถนนผิวจราจรและไหล่ทางแบบผิวแอสฟัลท์คอนกรีตผิวจราจรแต่ละทิศทางกว้าง 7.00 เมตร ไหล่ทางด้านซ้ายกว้าง 2.50 เมตร ไหล่ทางด้านขวากว้าง 1.50 เมตร ความยาวงานก่อสร้างทางรวม 30 กิโลเมตร พร้อมก่อสร้างอาคารระบายน้ำ สะพานข้ามพรมแดนเป็นคอนกรีตอัดแรง แบ่งช่วงสะพานออกเป็น 16 ช่วง ความยาวรวม 620.00 เมตร แบ่งเป็นสะพานฝั่งไทยยาว 405 เมตร ความยาวช่วงสะพานข้ามห้วยพรมโหดยาว 60.00 เมตร ไม่มีตอม่อในน้ำ และสะพานฝั่งกัมพูชายาว 215 เมตร สะพานกว้าง 17.00 เมตร ขนาด 2 ช่องจราจร ผิวจราจรในแต่ละทิศทางกว้าง 3.50 เมตร ไหล่ทางด้านซ้ายกว้าง 2.50 เมตร ทางเท้ากว้างข้างละ 1.20 เมตร มีช่องลอดเหนือระดับน้ำสูงสุด 5 เมตร พร้อมติดตั้งระบบไฟฟ้าแสงสว่างบนสะพาน

  เมื่อโครงการฯ แล้วเสร็จจะเชื่อมโยงโครงข่ายทางหลวงหมายเลข 33 - สะพานข้ามห้วยพรมโหด ช่วยอำนวยความสะดวกและปลอดภัยแก่ผู้ใช้ทาง ลดระยะเวลาการเดินทางและบรรเทาความแออัดการจราจรจากการขนส่งสินค้าและนักท่องเที่ยว รวมทั้งสนับสนุนศักยภาพจุดผ่านแดนถาวรแห่งใหม่ โดยขยายพื้นที่การลงทุนบริเวณชายแดน รองรับการส่งออกและนำเข้าสินค้าระหว่างประเทศ และเป็นส่วนหนึ่งในการส่งเสริมนโยบายและแนวทางการร่วมมือทางเศรษฐกิจของ AEC
  



ที่มา : http://www.thaigov.go.th/news/contents/details/6312