รัฐบาลไทย-ข่าวทำเนียบรัฐบาล-นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจราชการโครงการก่อสร้างรถไฟทางคู่ในพื้นที่จังหวัดนครราชสีมา







                                วันพุธที่ 30 สิงหาคม 2560                              





    93  













   นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจราชการโครงการก่อสร้างรถไฟทางคู่ในพื้นที่จังหวัดนครราชสีมา
 

   นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจราชการโครงการก่อสร้างรถไฟทางคู่ในพื้นที่จังหวัดนครราชสีมา เมื่อวันที่ 21 สิงหาคม 2560  





   ณ สถานีรถไฟสีคิ้ว สถานีรถไฟนครราชสีมา และสถานีรถไฟชุมทางถนนจิระ โดยมี นายทนงศักดิ์ พงษ์ประเสริฐ รองผู้ว่าการรถไฟแห่งประเทศไทย และพนักงานการรถไฟแห่งประเทศไทย ร่วมให้การต้อนรับ

โครงการก่อสร้างรถไฟทางคู่ ช่วงมาบกะเบา – ชุมทางถนนจิระ เป็นหนึ่งในโครงการพัฒนารถไฟทางคู่ระยะเร่งด่วนของการรถไฟแห่งประเทศไทย (รฟท.) ซึ่งผ่านขั้นตอนการพิจารณารายงานการวิเคราะห์ผลกระทบสิ่งแวดล้อมและอยู่ระหว่างการประกวดราคา ระยะทางประมาณ 131 กิโลเมตร ใช้ระยะเวลาในการก่อสร้างประมาณ 3 ปี คาดว่าจะสามารถเริ่มก่อสร้างได้ประมาณต้นปี 2561 โครงการก่อสร้างฯ แบ่งงานออกเป็น 4 สัญญา ได้แก่
 สัญญาที่ 1 งานก่อสร้างช่วงสถานีมาบกะเบา - สถานีรถไฟคลองขนานจิตร
 สัญญาที่ 2 งานก่อสร้างช่วงสถานีรถไฟคลองขนานจิตร - สถานีรถไฟชุมทางถนนจิระ 
 สัญญาที่ 3 งานก่อสร้างอุโมค์รถไฟ จำนวน 3 แห่ง
สัญญาที่ 4 งานติดตั้งระบบอาณัติสัญญาณและโทรคมนาคม ตั้งแต่สถานีมาบกะเบา – สถานีรถไฟชุมทางถนนจิระ

ซึ่งโครงการก่อสร้างรถไฟทางคู่ บริเวณสถานีรถไฟสีคิ้ว ประชาชนในพื้นที่ขอให้ รฟท. พิจารณาแก้ไขปัญหาจุดตัดทางผ่านบริเวณสถานีรถไฟสีคิ้ว โดยก่อสร้างเป็นคันทางรถไฟสูงและทางรถไฟยกระดับ ระยะทางประมาณ 2.1 กิโลเมตร ส่วนการก่อสร้างบริเวณสถานีรถไฟนครราชสีมา ประชาชนในพื้นที่ขอให้ รฟท. ก่อสร้างเป็นทางรถไฟยกระดับในช่วงที่ผ่านตัวเมืองนครราชสีมา ซึ่งการก่อสร้างผ่านสถานีทั้ง 2 แห่งดังกล่าว อยู่ในสัญญาที่ 2 ของโครงการฯ ดังนั้น รฟท. จะต้องดำเนินการศึกษาและออกแบบรายละเอียดในช่วงดังกล่าวเพิ่มเติม ซึ่งจะต้องใช้ระยะเวลาดำเนินการเพิ่มขึ้นอีกประมาณ 18 เดือน

 หลังจากโครงการรถไฟทางคู่ ช่วงมาบกะเบา - ชุมทางถนนจิระ ก่อสร้างแล้วเสร็จ จะสามารถเพิ่มประสิทธิภาพของการขนส่งทางรถไฟ ลดระยเวลาเดินทาง ประหยัดพลังงานเชื้อเพลิงที่ใช้ในการขนส่งของประเทศ ลดปัญหามลพิษที่มีต่อสิ่งแวดล้อม ช่วยให้ประชาชนมีทางเลือกในการเดินทางมากยิ่งขึ้น ประหยัดเวลา และค่าใช้จ่ายในการเดินทาง และเป็นประโยชน์ต่อการพัฒนาและกระจายความเจริญสู่ภูมิภาคและท้องถิ่น 



ที่มา : http://www.thaigov.go.th/news/contents/details/6314