รัฐบาลไทย-ข่าวทำเนียบรัฐบาล-“พาณิชย์”ผนึกกำลังรัฐ-เอกชน ผลักดันฮับสินค้าเกษตรอินทรีย์







                                วันจันทร์ที่ 20 มีนาคม 2560                              





    309  













   “พาณิชย์”ผนึกกำลังรัฐ-เอกชน ผลักดันฮับสินค้าเกษตรอินทรีย์
 

   นางอภิรดี ตันตราภรณ์ รัฐมนตรีว่าการการกระทรวงพาณิชย์ มอบหมายให้พาณิชย์ภาคขับเคลื่อนเศรษฐกิจภูมิภาค การดูแลราคาสินค้าเกษตร ค่าครองชีพ และการผลักดันการค้าชายแดน 





   “ภาคตะวันออกเฉียงเหนือ เน้น 2 เรื่องหลัก คือเรื่องการค้าสินค้าเกษตรอินทรีย์และการค้าชายแดน เนื่องจากพื้นที่เพาะปลูกเกษตรอินทรีย์ใหญ่สุดอยู่ที่ภาคนี้ เราต้องผลักดันให้ภาคนี้เป็นฮับสินค้าเกษตรอินทรีย์ให้ได้ รวมทั้ง ให้เดินหน้าจัดงานมหกรรมการค้า ในจังหวัดชายแดนที่สำคัญเพื่อให้ลูกค้าทั้งในประเทศและประเทศเพื่อนบ้าน  เข้ามาท่องเที่ยวและจับจ่ายใช้สอย” นางอภิรดี กล่าว
          ด้านนางกุลณี อิศดิศัย หัวหน้าผู้ตรวจราชการกระทรวงพาณิชย์ ในฐานะพาณิชย์ภาค 2 (ภาคะวันออกเฉียงเหนือ) เปิดเผยถึงแผนการทำงานในเรื่องเกษตรอินทรีย์ต่อว่า กระทรวงพาณิชย์จะทำงานร่วมกับภาครัฐ ภาคเอกชน และเกษตรกรในพื้นที่ในการขับเคลื่อนความเป็นฮับของเกษตรอินทรีย์ เพราะในพื้นที่ภาคตะวันออกเฉียงเหนือ มีสินค้าเกษตรอินทรีย์เป็นจำนวนมาก ถ้าผลักดันให้เกษตรกรปลูกพืชเกษตรที่เป็นอินทรีย์ ก็จะขายได้ราคาดีขึ้น มีตลาดรองรับมากขึ้น เพราะปัจจุบันนี้ ตลาดให้ความสำคัญในเรื่องสิ่งแวดล้อมและการรักษาสุขภาพ ขณะที่กระทรวงพาณิชย์เอง ก็มีนโยบายในการขับเคลื่อนเกษตรอินทรีย์ชัดเจน จากการลงพื้นที่ร่วมกับพาณิชย์จังหวัดอุดรธานี และหารือกับผู้บริหารตลาดอุดรเมืองทองพบว่า ตลาดอุดรเมืองทองเป็นตลาดกลางผักและผลไม้ ที่มีศักยภาพสามารถพัฒนาพื้นที่เพื่อรองรับสินค้าเกษตรอินทรีย์ และกระจายไปยังตลาดทั้งในและต่างประเทศได้ อีกทั้งปัจจุบัน มีการผลิตสินค้าเกษตรอินทรีย์ในหลายพื้นที่ของจังหวัด เช่นที่ ต.หนองไฮ อ.เมือง และ  อ.หนองวังซอ ซึ่งเป็นพื้นที่  ปลูกผักอินทรีย์ของกลุ่มเกษตรกรที่มูลนิธิปิดทองหลังพระ ให้การสนับสนุน นอกจากนี้ยังมีพื้นที่เพาะปลูกในจังหวัดใกล้เคียงอีกหลายจังหวัด
          นายณณชัย  ฑีฆธนานนท์ ผู้บริหารตลาดอุดรเมืองทองเปิดเผยว่าตลาดอุดรเมืองทอง ตลาดกลางผักและผลไม้ที่ใหญ่ที่สุดในภาคตะวันออกเฉียงเหนือ ทำเลที่ตั้งอยู่ในเขตอำเภอเมืองอุดรธานี ติดกับถนนนิตโย ซึ่งเป็นถนนสายหลักของจังหวัด อีกทั้งอยู่ใกล้กับโมเดิร์นเทรดที่สำคัญของจังหวัดอีก 2 แห่ง การสัญจรไปมาสะดวก ส่วนใหญ่เป็นการค้าส่ง บนพื้นที่กว่า 40 ไร่ของตลาด มีผู้ค้าส่งกว่า 900 แผง มีห้องเย็นเก็บผักผลไม้ของผู้ประกอบการ 10 หลัง จำนวนผู้มา   ใช้บริการประมาณ 5,000-6,000 คน/วัน มีรถเข้ามาซื้อขายและขนส่งสินค้าประมาณ 4,000 คัน/วัน ปริมาณการ ซื้อขายกว่า 1,000 ตัน/วัน มีเงินหมุนเวียนกว่า 200 ล้านบาท/วัน ซึ่งตลาดเองได้มีการให้บริการเครื่องตรวจสอบสารตกค้างในผักผลไม้ มีตาชั่งกลางเพื่อป้องกันไม่ให้ผู้บริโภคถูกเอารัดเอาเปรียบ รวมทั้งคำนึงถึงความปลอดภัย ของผู้บริโภคด้วย
          จากแนวคิดดังกล่าวจึงเป็นที่มาของการริเริ่มเพื่อจัดตั้งตลาดกลางสินค้าเกษตรอินทรีย์ขึ้นในพื้นที่ที่เหลือของตลาดเดิมอีกกว่า 50 ไร่ ทั้งนี้เป็นการช่วยเหลือเกษตรกรผู้ทำเกษตรอินทรีย์ให้มีช่องทางการจำหน่ายที่ชัดเจนได้ราคาสูงกว่าการซื้อขายพืชผักปกติกว่า 20-30% โดยคาดว่าตลาดผู้บริโภคหลักคือโรงแรม ร้านอาหารสุขภาพ  เป็นการรณรงค์สร้างความรู้ความตระหนักให้กับผู้บริโภคในการดูแลสุขภาพ ซึ่งคาดว่าตลาดกลางสินค้าเกษตรอินทรีย์  อุดรเมืองทอง จะแล้วเสร็จในช่วงกลางปี 2561
          นางอภิรดี กล่าวเพิ่มเติมว่า กระทรวงพาณิชย์เห็นด้วยเป็นอย่างยิ่งกับผู้บริหารตลาดอุดรเมืองทองในการจัดตั้งตลาดกลางสินค้าเกษตรอินทรีย์ ซึ่งนอกจากจะช่วยเกษตรกรให้มีรายได้เพิ่มขึ้นแล้ว ยังเป็นผลดีกับผู้บริโภคโดยทั่วไป อีกทั้งทำเลของตลาดดังกล่าว สามารถกระจายสินค้าไปยังประเทศเพื่อนบ้าน สามารถดึงดูดนักท่องเที่ยวทั้งในและต่างประเทศแวะเวียนมาเยี่ยมชม จับจ่ายใช้สอยเพื่อบริโภคสินค้าเกษตรอินทรีย์ และจะเป็นตลาดในการส่งเสริม  ของกระทรวงพาณิชย์แห่งใหม่ต่อไป 



ที่มา : http://www.thaigov.go.th/news/contents/details/2489