รัฐบาลไทย-ข่าวทำเนียบรัฐบาล-ออมสินจัด “ตลาดนัดประชารัฐสีชมพู” ในงาน “สมุยเฟสติวัล 2017” “ช็อปเพลิน เดินชิมริมหาดพรุเฉวง และหาดหน้าทอน” 7-11 ก.ย.นี้







                                วันพุธที่ 6 กันยายน 2560                              





    120  





      พิมพ์    
     
    
















   ออมสินจัด “ตลาดนัดประชารัฐสีชมพู” ในงาน “สมุยเฟสติวัล 2017” “ช็อปเพลิน เดินชิมริมหาดพรุเฉวง และหาดหน้าทอน” 7-11 ก.ย.นี้
 

   ธนาคารออมสิน จัด “ตลาดนัดประชาขรัฐสีชมพู” ร่วมในงานสมุยเฟสติวัล 2017 นำร้านค้าสมาชิกร่วมจำหน่ายสินค้ากว่า 200 ร้าน พร้อมเปิดบริการทางการเงินครบทุกบริการ บนหาดหน้าทอน และหาดพรุเฉวง ระหว่าง 7-11 กันยายน ศกนี้ 





   นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ในระหว่างวันที่ 7-11 กันยายน 2560 ธนาคารออมสินจัดตลาดนัดประชารัฐสีชมพู ในแนวคิด “ช็อปเพลิน เดินชิมริมหาดพรุเฉวง และหาดหน้าทอน” ภายในงานเทศกาลท่องเที่ยวเกาะสมุยครั้งที่ 2 หรือ SAMUI Festival 2017 อ.เกาะสมุย จ.สุราษฎร์ธานี โดยคัดเลือกร้านค้าซึ่งเป็นลูกค้าของธนาคารออมสินที่มีแนวคิดการจำหน่ายสินค้าที่มุ่งเน้นการรักษาสิ่งแวดล้อม เพื่อดึงดูดนักท่องเที่ยวได้เข้าใจและเกิดความประทับใจในวิถีไทย ซึ่งจะนำไปสู่อุตสาหกรรมการท่องเที่ยวที่ยั่งยืนตามนโยบายของรัฐบาล โดยร้านค้าในตลาดนัดประชารัฐสีชมพูจะต้องใช้บรรจุภัณฑ์และภาชนะใส่อาหารจากวัสดุธรรมชาติ หรือวัสดุพื้นบ้าน เช่น ใบตอง กะลา ใบไม้ ภาชนะที่ย่อยสลายได้ตามธรรมชาติ

ทั้งนี้ ธนาคารออมสินได้จัดทำถุงผ้าแจกให้แก่ลูกค้าที่มาเลือกซื้อสินค้าจำนวน 10,000 ใบ ขณะที่การตกแต่งร้านค้าจะเน้นการใช้ ทางมะพร้าว ตะกร้า กระจาด กระบุง ผ้าทอพื้นบ้าน เป็นหลัก

“ร้านค้าต่างๆ ร่วมใจกันลดโลกร้อน ซึ่งประชาชนที่มาจับจ่ายซื้อสินค้าในงานธนาคารได้จัดเตรียมถุงกระดาษและถุงผ้ากว่า 1 หมื่นใบให้พี่น้องประชาชนบรรจุสินค้าที่ซื้อจากร้านสมาชิกของธนาคารอีกด้วย ความโดดเด่นในงานนี้ที่ต้องเชิญไปเที่ยวคือ ธนาคารฯ ได้จัดทำ Land Mark กระปุกออมสินขนาดใหญ่ให้ประชาชนได้ถ่ายภาพเช็คอินแชร์ไปทั่วโลก อีกทั้งยังจะได้ชมขบวนแห่รถบุปผชาติดอกไม้นานาพันธุ์สวยงามตระการตา ตลอดทั้งศิลปวัฒนธรรมเอกลักษณ์ภาคใต้และการแสดงของศิลปินนักแสดงมากมาย จึงขอเชิญชวนพี่น้องประชาชนเดินทางไปเที่ยวงานดังกล่าวกัน” ผู้อำนวยการธนาคารออมสิน กล่าว

นอกจากนี้ ธนาคารออมสิน ยังได้นำบริการทางการเงินครบทุกประเภทไม่ว่าจะเป็นด้านเงินฝาก บริการสินเชื่อ ไปให้บริการพี่น้องประชาชนและนักท่องเที่ยว อีกด้วย และที่สำคัญยังมีกิจกรรมน้อมรำลึกในพระมหากรุณาธิคุณ พระบาทสมเด็จพระปรมินทรมหาภูมิพลอดุลยเดช รัชกาลที่ 9 โดยเปิดให้ประชาชนได้ร่วมประดิษฐ์ดอกไม้จันทน์ (ดอกดารารัตน์) ถวาย เนื่องในพิธีถวายพระเพลิงพระบรมศพ จะได้รับมอบเสื้อดำที่จัดทำขึ้นเป็นพิเศษด้วย

สอบถามรายละเอียดเพิ่มเติมได้ที่ ศูนย์ลูกค้าสัมพันธ์ Call Center โทร.1115 Facebook : GSB Society, Official Line : GSB Society ธนาคารออมสิน 



ที่มา : http://www.thaigov.go.th/news/contents/details/6462