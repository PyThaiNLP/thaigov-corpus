รัฐบาลไทย-ข่าวทำเนียบรัฐบาล-การปรับปรุงร่างพระราชบัญญัติสถาบันการเงินชุมชน พ.ศ. .... ให้ชัดเจนและเหมาะสมกับบริบทขององค์กรการเงินระดับชุมชน







                                วันพฤหัสบดีที่ 7 กันยายน 2560                              





    429  





      พิมพ์    
     
    
















   การปรับปรุงร่างพระราชบัญญัติสถาบันการเงินชุมชน พ.ศ. .... ให้ชัดเจนและเหมาะสมกับบริบทขององค์กรการเงินระดับชุมชน
 

   ผู้ช่วย รมต.ประจำสำนักนายกฯ ด้าน ศก. และที่ปรึกษาด้านเศรษฐกิจการคลัง สศค. ร่วมกับตัวแทนจากเครือข่ายกองทุนหมู่บ้านและชุมชนเมือง ได้ร่วมกันหารือและสร้างความเข้าใจเกี่ยวกับร่างพระราชบัญญัติสถาบันการเงินชุมชน พ.ศ. .... 





   ในวันพุธที่ 6 กันยายน 2560 ดร.กอบศักดิ์ ภูตระกูล ผู้ช่วยรัฐมนตรีประจำสำนักนายกรัฐมนตรีด้านเศรษฐกิจ และนางสาวบัณฑรโฉม แก้วสอาด ที่ปรึกษาด้านเศรษฐกิจการคลัง สำนักงานเศรษฐกิจการคลัง ร่วมกับตัวแทนจากเครือข่ายกองทุนหมู่บ้านและชุมชนเมือง ได้ร่วมกันหารือและสร้างความเข้าใจเกี่ยวกับร่างพระราชบัญญัติสถาบันการเงินชุมชน พ.ศ. .... (ร่าง พ.ร.บ.) เพื่อปรับปรุงแก้ไขร่าง พ.ร.บ. ให้ชัดเจนและเหมาะสมกับบริบทขององค์กรการเงินระดับชุมชนมากขึ้น โดยตัวแทนจากเครือข่ายกองทุนหมู่บ้านและชุมชนเมืองได้ให้ความเห็นเกี่ยวกับการกำกับดูแลสถาบันการเงินชุมชนตามร่าง พ.ร.บ. และการใช้คำว่า “สถาบันการเงินชุมชน” ซึ่งอาจมีความซ้ำซ้อนกับการใช้ชื่อสถาบันการเงินชุมชนของกองทุนหมู่บ้านและชุมชนเมืองที่มีอยู่เดิม ดังนั้น จึงเห็นสมควรให้มีการเปลี่ยนแปลงชื่อ โดยไม่ใช้คำว่า "สถาบันการเงินชุมชน" ในร่าง พ.ร.บ.

ทั้งนี้ ร่าง พ.ร.บ. มีหลักการ ดังนี้
1. ร่าง พ.ร.บ. มีวัตถุประสงค์เพื่อรับรององค์กรการเงินชุมชนให้มีสถานะเป็นนิติบุคคลตามกฎหมายและสามารถใช้สถานะการเป็นนิติบุคคลในการทำนิติกรรมในรูปแบบต่าง ๆ โดยการขอจดทะเบียนเป็นองค์กรการเงินชุมชนภายใต้ร่าง พ.ร.บ. นี้ได้โดยสมัครใจ และหากองค์กรการเงินชุมชนใดต้องการดำเนินการแบบเดิมตามที่ได้ปฏิบัติภายใต้กฎหมายเดิมของตนเองก็สามารถกระทำได้ ในการนี้ องค์กรการเงินระดับชุมชนใดที่มีความพร้อมและต้องการได้รับการสนับสนุนและส่งเสริมก็สามารถที่จะเข้ามาขอรับการจดทะเบียนตามพระราชบัญญัตินี้ได้
2. ร่าง พ.ร.บ. กำหนดให้องค์กรการเงินชุมชนมีหน้าที่ในการบริหารจัดการและรับผิดชอบเงินของสมาชิกเอง โดยมีธนาคารผู้ประสานงานสนับสนุนด้านระบบเทคโนโลยีสารสนเทศ โดยไม่มีบทบัญญัติให้หน่วยงานรัฐหรือธนาคารผู้ประสานงานมีอำนาจหน้าที่ในการบริหารจัดการเงินของประชาชน หรือกำหนด
ให้องค์กรการเงินชุมชนต้องแบ่งปันกำไรหรือนำส่งเงินให้กับหน่วยงานของรัฐแต่อย่างใด
3. ร่าง พ.ร.บ. กำหนดให้องค์กรการเงินชุมชนจะได้รับการสนับสนุนและส่งเสริมจากธนาคารผู้ประสานงานไม่ว่าจะเป็นในด้านของระบบเทคโนโลยีสารสนเทศสำหรับการให้บริการทางการเงินขององค์กรการเงินชุมชน การตรวจสอบด้านการบริหารจัดการและการบริหารความเสี่ยงเพื่อรักษาผลประโยชน์ของสมาชิก และการสนับสนุนทางการเงินเพื่อส่งเสริมและพัฒนาระบบองค์กรการเงินชุมชน ซึ่งจะช่วยสร้างความยั่งยืน
ในการดำเนินงานให้แก่องค์กรการเงินชุมชนอย่างมีเสถียรภาพต่อไป

ในการนี้ กระทรวงการคลัง โดยสำนักงานเศรษฐกิจการคลังจะปรับปรุงร่าง พ.ร.บ. ตามความเห็นของเครือข่ายกองทุนหมู่บ้านและชุมชนเมืองเพื่อให้มีความเหมาะสมกับบริบทขององค์กรการเงินระดับชุมชน พร้อมทั้งปรับเปลี่ยนชื่อสถาบันการเงินชุมชนที่ปรากฏในร่าง พ.ร.บ. เป็นชื่ออื่นตามข้อเสนอแนะของเครือข่ายกองทุนหมู่บ้านและชุมชนเมืองเพื่อไม่ให้ซ้ำซ้อนกับสถาบันการเงินชุมชนที่มีอยู่ในปัจจุบัน

สำนักนโยบายระบบการเงินและสถาบันการเงิน สำนักงานเศรษฐกิจการคลัง
โทร 02-273-9020 ต่อ 3216
  



ที่มา : http://www.thaigov.go.th/news/contents/details/6493