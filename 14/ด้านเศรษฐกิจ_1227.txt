รัฐบาลไทย-ข่าวทำเนียบรัฐบาล-กรมสรรพากรเตือนถึงเวลายื่นแบบภาษีเงินได้บุคคลธรรมดาครึ่งปี (ภ.ง.ด.94)  ปี 2560







                                วันพฤหัสบดีที่ 7 กันยายน 2560                              





    3,370  





      พิมพ์    
     
    
















   กรมสรรพากรเตือนถึงเวลายื่นแบบภาษีเงินได้บุคคลธรรมดาครึ่งปี (ภ.ง.ด.94)  ปี 2560
 

   กรมสรรพากรแนะให้ผู้มีเงินได้ที่มีหน้าที่ยื่นแบบภาษีเงินได้บุคคลธรรมดาครึ่งปี (ภ.ง.ด.94)  ประจำปี 2560 ให้ยื่นแบบฯ ภายในวันที่ 30 กันยายน 2560 ส่วนผู้ที่ยื่นแบบฯ ผ่านระบบอินเทอร์เน็ตยื่นได้ถึงวันที่ 8 ตุลาคม 2560
     





   นายสมชาย แสงรัตนมณีเดช ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร แจ้งว่า “ผู้ที่มีหน้าที่ต้องยื่นแบบแสดงรายการภาษีเงินได้บุคคลธรรมดาครึ่งปี คือ ผู้มีเงินได้ตามมาตรา 40 (5)-(8) แห่งประมวลรัษฎากร ได้แก่ เงินได้จากการให้เช่าทรัพย์สิน การประกอบวิชาชีพอิสระ เช่น แพทย์ วิศวกร นักบัญชี นักกฎหมาย การรับเหมาที่ผู้รับเหมาต้องลงทุนด้วยการจัดหาสัมภาระในส่วนสำคัญนอกจากเครื่องมือ การประกอบธุรกิจ การพาณิชย์ การเกษตร การอุตสาหกรรม การขนส่ง การขายอสังหาริมทรัพย์ที่ได้มาโดยมุ่งในทางการค้าหรือหากำไร และการพาณิชย์อื่นๆ รวมทั้งนักแสดงสาธารณะ โดยให้นำเงินได้ที่ได้รับระหว่างวันที่ 1 มกราคม 2560 – 30 มิถุนายน 2560 มารวมคำนวณเสียภาษีตามแบบ ภ.ง.ด.94 ให้ถูกต้องครบถ้วน ยื่นแบบฯ ได้ตั้งแต่บัดนี้จนถึงวันที่ 30 กันยายน 2560 ส่วนผู้ที่ยื่นแบบฯ ผ่านทางระบบอินเทอร์เน็ตที่ www.rd.go.th จะได้รับสิทธิขยายเวลาการยื่นแบบฯ และชำระภาษีออกไปอีก 8 วัน ถึงวันที่ 9 ตุลาคม 2560 (เนื่องจากวันที่ 8 ตุลาคม 2560 ตรงกับวันอาทิตย์ซึ่งเป็นวันหยุดราชการ)”
    
โฆษกกรมสรรพากร กล่าวเพิ่มเติมว่า “กรมสรรพากรได้มีการปรับปรุงโครงสร้างภาษีเงินได้ บุคคลธรรมดาใหม่เริ่มตั้งแต่ปีภาษี 2560 เป็นต้นไป โดยมีการปรับปรุงทั้งในเรื่องการหักค่าลดหย่อนเพิ่มขึ้น เช่น ค่าลดหย่อนสำหรับผู้มีเงินได้ เพิ่มเป็น 60,000 บาท ค่าลดหย่อนสำหรับคู่สมรส เพิ่มเป็น 60,000 บาท ค่าลดหย่อนสำหรับบุตรชอบด้วยกฎหมายเพิ่มเป็น คนละ 30,000 บาท รวมทั้งการปรับปรุงในเรื่องการหักค่าใช้จ่ายเป็นการเหมาสำหรับเงินได้พึงประเมินตามมาตรา 40 (8) ซึ่งจะมีผลต่อผู้มีเงินได้ในการคำนวณภาษี จึงขอให้ผู้เสียภาษีศึกษาข้อมูลภาษีเงินได้บุคคลธรรมดาใหม่ให้เข้าใจ เพื่อปฏิบัติได้อย่างถูกต้องต่อไป”
        
หากผู้เสียภาษีมีข้อสงสัยสามารถสอบถามได้ที่สำนักงานสรรพากรทุกแห่ง หรือศูนย์สารนิเทศสรรพากร โทร. 1161

กรมสรรพากร  เต็มที่  เต็มใจ  ให้ประชาชน
สำนักงานเลขานุการกรม  ส่วนประชาสัมพันธ์   
เลขที่ 90  ถนนพหลโยธิน 7  พญาไท  กรุงเทพฯ 10400  โทร. 0 2272 9529-30   โทรสาร 0 2617 3324  
หรือศูนย์สารนิเทศสรรพากร 1161 (RD Intelligence Center) 



ที่มา : http://www.thaigov.go.th/news/contents/details/6509