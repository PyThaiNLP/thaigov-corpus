รัฐบาลไทย-ข่าวทำเนียบรัฐบาล-กระทรวงอุตฯ จับมือหน่วยงาน ศก.ร่วมเป็นเจ้าภาพสัมมนาไทยแลนด์ 4.0 ครั้งใหญ่ พร้อมขนนักลงทุนญี่ปุ่นกว่า 500 ราย จับจองพื้นที่อีอีซี 







                                วันพฤหัสบดีที่ 7 กันยายน 2560                              





    343  





      พิมพ์    
     
    
















   กระทรวงอุตฯ จับมือหน่วยงาน ศก.ร่วมเป็นเจ้าภาพสัมมนาไทยแลนด์ 4.0 ครั้งใหญ่ พร้อมขนนักลงทุนญี่ปุ่นกว่า 500 ราย จับจองพื้นที่อีอีซี 
 

   กระทรวงอุตฯ ดึงนักลงทุนไทย – ญี่ปุ่น 1200 ราย เปิดโต๊ะเจรจาบิ๊กแมทชิ่งธุรกิจ 4 โซน 





   กรุงเทพฯ 7 กันยายน 2560 – กระทรวงอุตสาหกรรม เตรียมนำหน่วยงานด้านเศรษฐกิจ พร้อมคณะ   นักลงทุนญี่ปุ่นกว่า 560 ราย เพื่อหารือและขยายผลการพัฒนาเศรษฐกิจและอุตสาหกรรมร่วมกันในช่วงระหว่างวันที่ 11 – 13 กันยายน 2560 โดยเตรียมเป็นเจ้าภาพหลักพร้อมจัดกิจกรรมสำคัญต่าง ๆ อาทิ การนำคณะนักลงทุนญี่ปุ่น ลงพื้นที่เยี่ยมชมความพร้อมด้านโครงสร้างพื้นฐานของนิคมอุตสาหกรรมบนพื้นที่จริงของระเบียงเศรษฐกิจพิเศษ  ภาคตะวันออก การจัดสัมมนาใหญ่ในหัวข้อ Symposium on Thailand 4.0 towards Connected Industries ที่ร่วมกับอีก 3 หน่วยงานเศรษฐกิจ การจัดกิจกรรมจับคู่ธุรกิจ (Business Matching) ระหว่างผู้ประกอบการไทยที่มีศักยภาพกว่า 300 ราย กับคณะของญี่ปุ่นที่ได้แบ่งเป็น 4 โซน ได้แก่ โซนที่ 1 Automobiles โซนที่ 2 Electronics โซนที่ 3 Medical & Agriculture, Biotechnology, Food และ โซนที่ 4 Service Industries โดยยังจะได้ร่วมกับหน่วยงานที่เกี่ยวข้องในการกำหนดพื้นที่ที่เหมาะสมสำหรับที่ตั้งการลงทุน สำหรับนักลงทุนจากญี่ปุ่นที่จะตัดสินใจลงทุนในประเทศไทยได้ตรงกับความต้องการของแต่ละสาขาต่อไป

ดร.อุตตม สาวนายน รัฐมนตรีว่าการกระทรวงอุตสาหกรรม เปิดเผยว่า ระหว่างวันที่ 11 – 13 ก.ย. นี้                จะเป็นช่วงเวลาที่สำคัญอย่างยิ่งสำหรับภาคอุตสาหกรรม การค้าและการลงทุนของไทยอย่างมาก เนื่องจาก               จะมีการเดินทางของคณะนักทุนญี่ปุ่นรายใหญ่กว่า 560 ราย ที่นำโดย Mr. Hiroshige Seko รัฐมนตรีว่าการกระทรวงเศรษฐกิจการค้าและอุตสาหกรรมของญี่ปุ่น (METI) พร้อมด้วยหน่วยงานเศรษฐกิจภาครัฐ และภาคเอกชน อาทิ KINDANREN, JETRO, JICA, SMRJ เพื่อหารือแนวทางการขยายความร่วมมือทางเศรษฐกิจระหว่างไทยและญี่ปุ่น สำหรับสิ่งที่เป็นประเด็นหลักที่นอกเหนือจากการเฉลิมฉลองความสัมพันธ์ และการรวมตัวนักลงทุนที่มีจำนวนมากที่สุดเพื่อเพิ่มน้ำหนักความเชื่อมั่นทางเศรษฐกิจของประเทศไทยแล้ว กิจกรรมในครั้งนี้ยังเป็นการ   ตอกย้ำทิศทางการดำเนินงานทั้งในเรื่องของการพัฒนา 10 อุตสาหกรรมเป้าหมาย การยกระดับพื้นที่ระเบียงเศรษฐกิจพิเศษภาคตะวันออก การส่งเสริมภาคอุตสาหกรรมและผู้ประกอบการ SMEs ตลอดจนแผนในการลงทุนด้านนวัตกรรม ระบบดิจิทัลและเทคโนโลยี โดยมียุทธศาสตร์ Connected Industries และ Thailand 4.0 ที่จะนำพาทั้ง 2 ประเทศไปสู่เป้าหมายแบบต่างฝ่ายต่างได้ประโยชน์ พร้อมเชื่อมเศรษฐกิจไทยไปสู่ระดับโลกได้มากขึ้น

สำหรับกระทรวงอุตสาหกรรมจะเป็นหนึ่งในเจ้าภาพหลักของการนำคณะเดินทางเพื่อชมความพร้อมของประเทศไทยในครั้งนี้ และเบื้องต้นได้เตรียมจัดกิจกรรมที่สำคัญ ๆ ได้แก่ การสร้างกรอบความร่วมมือและทำความเข้าใจในการพัฒนา 10 อุตสาหกรรมเป้าหมาย หรือ S-Curve การลงพื้นที่เยี่ยมชมความพร้อมด้านโครงสร้างพื้นฐานของนิคมอุตสาหกรรมบนพื้นที่จริงของระเบียงเศรษฐกิจพิเศษภาคตะวันออก ได้แก่ ท่าอากาศยานนานาชาติอู่ตะเภา นิคมอุตสาหกรรมแหลมฉบัง นิคมอุตสาหกรรมเหมราช สำนักงานพัฒนาเทคโนโลยีอวกาศและภูมิสารสนเทศ สถาบันวิทยสิริเมธี ในจังหวัดชลบุรี และจังหวัดระยอง ตลอดจนร่วมกับหน่วยงานที่เกี่ยวข้องในการพิจารณาและกำหนดพื้นที่ที่เหมาะสมสำหรับการลงทุน หรือเป็นที่ตั้งของสถานประกอบกิจการแต่ละประเภทไว้ให้ชัดเจน เพื่อให้พร้อมสำหรับนักลงทุนจากญี่ปุ่นที่จะตัดสินใจลงทุนในประเทศไทยได้ตรงกับความต้องการของแต่ละสาขา

ดร.อุตตม กล่าวเสริมว่า กระทรวงอุตสาหกรรม กระทรวงพาณิชย์ สำนักงานเพื่อการพัฒนาระเบียงเศรษฐกิจพิเศษภาคตะวันออก และสำนักงานคณะกรรมการส่งเสริมการลงทุน (BOI) จะเป็น 4 หน่วยงานเศรษฐกิจหลักในการจับมือกันร่วมจัดสัมมนาใหญ่ในหัวข้อ Symposium on Thailand 4.0 towards Connected Industries โดยในกิจกรรมนี้จะมีนักลงทุนญี่ปุ่นรายใหม่เข้าร่วมประมาณเกือบ 600 ราย นักลงทุนและผู้ประกอบการญี่ปุ่นที่อยู่ในไทยอยู่แล้วอีกประมาณ 400 ราย รวมทั้งผู้ประกอบการทั้งรายใหญ่และรายเล็กของไทยอีกกว่า 300 ราย ซึ่งส่วนใหญ่จะเป็นธุรกิจอุตสาหกรรมในประเภทอาหารและเกษตรแปรรูป ยานยนต์และชิ้นส่วน อิเล็กทรอนิกส์ ผู้ประกอบการจากนิคมอุตสาหกรรม อาทิ เครือเจริญโภคภัณฑ์ กลุ่ม SCG กลุ่มไทยเบฟ กลุ่มเซ็นทรัล อายิโน๊ะโมโต๊ะ  คูโบต้าคอร์ปอเรชั่น มิตซุยซูมิโตโม่อินชัวรันส์ ฯลฯ ที่จะเข้าร่วมรับฟังยุทธศาสตร์และแนวทางในการขับเคลื่อนพร้อมกัน พร้อมด้วยการจับคู่ธุรกิจ (Business Matching) ระหว่างผู้ประกอบการไทยที่มีศักยภาพกว่า 300 ราย กับคณะของญี่ปุ่นที่ได้แบ่งเป็น 4 โซนตามประเภทอุตสาหกรรมเป้าหมาย ได้แก่ โซนที่ 1 Automobiles (Smart Automobiles, Aviation, Maintenance, Related Industries) โซนที่Electronics (Smart Electronics, Robotics และ Digital) โซนที่ 3 Medical & Agriculture, Biotechnology, Food (Medical & Wellness Tourism, Medical Hub, Agriculture, Biotechnology, Food, Biofuel, Biochemical) และ โซนที่ 4 Service Industries (Trading, Retail, Logistics, Industrial Park) นอกจากนี้ ยังมีโซนที่ 5 ที่หน่วยงานภาครัฐของไทยที่เกี่ยวข้องกับการค้าการลงทุน เช่น การนิคมอุตสาหกรรมแห่งประเทศไทย กรมทรัพย์สินทางปัญญา กรมศุลกากร สำนักงานตรวจคนเข้าเมือง จะมาให้ข้อมูลกับนักลงทุนญี่ปุ่นด้วย

กระทรวงอุตสาหกรรมยังมีแผนที่จะเร่งให้นักลงทุนญี่ปุ่นมีการลงทุนในวิสาหกิจขนาดกลางและขนาดย่อม ธุรกิจท้องถิ่น พร้อมอุตสาหกรรมใหม่ ๆ ที่ยังไม่เคยเกิดขึ้นในไทยมาก่อนให้มากขึ้น โดยหลังจากนี้จะหยิบยกมาตรการการเพิ่มสิทธิประโยชน์ และการแก้ไขกฎหมายบางส่วนที่เอื้อต่อการลงทุนเพื่อชักจูงนักลงทุนญี่ปุ่นและชาติอื่น ๆ นอกจากนี้ กระทรวงฯและหน่วยงานที่เกี่ยวข้องยังหวังเป็นอย่างยิ่งอีกว่า ผลที่จะได้รับที่นอกเหนือจากการที่ญี่ปุ่นจะลงทุนและใช้ไทยเป็นฐานการผลิตและเกิดการลงทุนต่อไปยังเพื่อนบ้านมากขึ้นแล้วนั้น ยังจะเกิดการร่วมลงทุนการซื้อขายวัตถุดิบและชิ้นส่วน การถ่ายทอดเทคโนโลยีที่ญี่ปุ่นมีความเชี่ยวชาญโดยเฉพาะผลิตภัณฑ์อัจฉริยะ (Smart Product) อาทิ ด้านยานยนต์ อาหารแปรรูป ทั้งยังจะเป็นหนทางไปสู่การพัฒนานวัตกรรมในสาขาใหม่ ๆ ตามแผนพัฒนาอุตสาหกรรมเป้าหมาย ได้แก่ อุตสาหกรรมอากาศยาน อุตสาหกรรมหุ่นยนต์ อุตสาหกรรมเครื่องมือแพทย์ อีกด้วย ดร.อุตตม กล่าวปิดท้าย

สำหรับผู้ที่สนใจรายละเอียด สามารถสอบถามข้อมูลเพิ่มเติมได้ที่ กระทรวงอุตสาหกรรม โทรศัพท์ 0 2202 4435 หรือเข้าไปที่ www.industry.go.th หรือ facebook.com/industryprmoi 



ที่มา : http://www.thaigov.go.th/news/contents/details/6511