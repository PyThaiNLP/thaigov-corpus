รัฐบาลไทย-ข่าวทำเนียบรัฐบาล-กรมทางหลวง ดำเนินโครงการก่อสร้างทางหลวงหมายเลข 121 สายทางเลี่ยงเมืองเชียงใหม่รอบนอก ตอน 1 (เหมืองกุง – ต้นเปา)  แล้วเสร็จ







                                วันพุธที่ 13 กันยายน 2560                              





    105  













   กรมทางหลวง ดำเนินโครงการก่อสร้างทางหลวงหมายเลข 121 สายทางเลี่ยงเมืองเชียงใหม่รอบนอก ตอน 1 (เหมืองกุง – ต้นเปา)  แล้วเสร็จ
 

   กรมทางหลวง โดยสำนักก่อสร้างทางที่ 1 ได้ดำเนินการก่อสร้างทางหลวงหมายเลข 121 สายทางเลี่ยงเมืองเชียงใหม่รอบนอก ตอน 1 (เหมืองกุง – ต้นเปา)  ระหว่าง กม.0+000 – กม.8+200 และ กม.11+125 – กม.15+310 มีจุดเริ่มต้นโครงการที่แยกสะเมิง – แยกต้นเปาพัฒนา(หลุยส์)   





ลักษณะโครงการเป็นการก่อสร้างขยายจาก 2 ช่อง จราจร เป็น 4 ช่องจราจร (ไป - กลับ ข้างละ 2 ช่องจราจร) ผิวจราจรเป็นแอสฟัลท์คอนกรีต 2 ชั้น ช่องจราจรกว้างช่องละ  3.50  เมตร  ไหล่ทางด้านนอกกว้างข้างละ  2.50 เมตร และด้านในกว้าง 1.50 เมตร มีเกาะกลางแบบ Depressed Median และเพื่อสร้างความปลอดภัยให้แก่ชุมชน กรมทางหลวงยังได้ทำการก่อสร้าง "วงเวียนปลอดภัยเชื่อมใจชุมชน" บริเวณ กม.14+550 และ กม.14+955 (ชุมชนป่าตึง) บริเวณใต้สะพานข้ามแม่น้ำปิงโดยการออกแบบจุดตัดและทางแยกเดิม ให้เป็นระบบการควบคุมทางแยกโดยการใช้วงเวียนขนาดเล็กแทน ซึ่งเมื่อทำการก่อสร้างแล้วเสร็จจะช่วยลดการเกิดอุบัติเหตุและทำให้ชุมชนบริเวณดังกล่าวเกิดความปลอดภัยมากยิ่งขึ้น
 
ทั้งนี้ ทางหลวงหมายเลข 121 สายทางเลี่ยงเมืองเชียงใหม่รอบนอก ตอน 1 เหมืองกุง – ต้นเปา  จะทำให้ผู้ใช้เส้นทางสามารถเดินทางได้สะดวกรวดเร็ว แก้ไขปัญหาการจราจร รวมถึงเพิ่มความปลอดภัยในการเดินทางให้แก่ผู้เดินทาง ตลอดจนเป็นการรองรับการขยายตัวทางเศรษฐกิจ ผังเมืองและอุตสาหกรรมการท่องเที่ยวของจังหวัดเชียงใหม่ กรมทางหลวง ขอความร่วมมือผู้ใช้ทาง “ขับรถมีน้ำใจ รักษาวินัยจราจร” ขับขี่ด้วยความระมัดระวังเพื่อความปลอดภัยของผู้ร่วมทาง  หากท่านไม่ได้รับความสะดวกในการใช้เส้นทางดังกล่าว สามารถติดต่อได้ที่ แขวงทางหลวงเชียงใหม่ที่ 2  โทร 0 5326 0676 หรือ สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)



ที่มา : http://www.thaigov.go.th/news/contents/details/6657