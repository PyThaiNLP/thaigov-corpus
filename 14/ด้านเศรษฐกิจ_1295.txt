รัฐบาลไทย-ข่าวทำเนียบรัฐบาล-บีโอไอหนุนกิจการออกแบบสมองกลฝังตัว เพื่อสร้างระบบอัตโนมัติสำหรับบ้านอัจฉริยะ







                                วันอังคารที่ 19 กันยายน 2560                              





    149  













   บีโอไอหนุนกิจการออกแบบสมองกลฝังตัว เพื่อสร้างระบบอัตโนมัติสำหรับบ้านอัจฉริยะ
 

   บีโอไอให้ส่งเสริมกิจการออกแบบทางอิเล็กทรอนิกส์หรือสมองกลฝังตัว แก่บริษัท มี คอนเนคเต็ด  อินเตอร์เนชั่นแนล จำกัด เพื่อสร้างระบบอำนวยความสะดวกและความปลอดภัยสำหรับบ้านอัจฉริยะ สามารถควบคุมอุปกรณ์และเครื่องใช้ไฟฟ้าภายในบ้านผ่านแอปพลิเคชั่นบนสมาร์ทโฟน 





นางหิรัญญา สุจินัย เลขาธิการคณะกรรมการส่งเสริมการลงทุน (บีโอไอ) เปิดเผยว่า ปัจจุบันการก่อสร้าง   สิ่งปลูกสร้างต่างๆ ตั้งแต่ระดับบ้านพักอาศัย อาคารสำนักงาน โรงงาน ตลอดจนโรงพยาบาล  ได้มุ่งเน้นการนำเทคโนโลยีเข้ามาใช้ในการอำนวยความสะดวก และความปลอดภัย บีโอไอจึงส่งเสริมให้มีการนำระบบอัตโนมัติมาใช้มากขึ้น จึงให้การส่งเสริมการลงทุนแก่บริษัท มี คอนเนคเต็ด อินเตอร์เนชั่นแนล จำกัด เพื่อดำเนินกิจการออกแบบทางอิเล็กทรอนิกส์ (EMBEDDED ELECTRONICS DESIGN) สำหรับบ้านอัจฉริยะ

โดยโครงการนี้ จะเป็นการออกแบบทางอิเล็กทรอนิกส์ หรือสมองกลฝังตัวเพื่อสร้างระบบบริการอุปกรณ์อัจฉริยะ โดยจะนำไปใช้กับระบบบ้านอัจฉริยะ เช่น ระบบป้องกันอัคคีภัย ระบบควบคุมการเปิดปิดหลอดไฟ และระบะควบคุมอุณหภูมิเครื่องปรับอากาศ ซึ่งจะช่วยอำนวยความสะดวกและความปลอดภัย ทั้งยังช่วยบริหารค่าใช้จ่ายด้วยระบบจัดการพลังงานอีกด้วย โดยระบบสามารถควบคุมและตรวจสอบการทำงานของระบบและอุปกรณ์ต่างๆ ผ่านแอปพลิเคชั่นบนสมาร์ทโฟน นอกจากนี้ยังได้ติดตั้งเซ็นเซอร์ตรวจจับการเคลื่อนไหวของบุคคลภายในบ้าน หากพบการเคลื่อนไหว ระบบจะทำการวิเคราะห์และสั่งการอุปกรณ์ต่าง ๆ ให้ตอบสนองในรูปแบบที่เหมาะสม

ทั้งนี้ บริษัท มี คอนเนคเต็ด  อินเตอร์เนชั่นแนล จำกัดเป็นบริษัทของคนไทย มีประสบการณ์ในด้านการวิจัยพัฒนาและออกแบบระบบการควบคุมอุปกรณ์ต่างๆ ด้วยเทคโนโลยีแบบไร้สาย และคาดว่าจะก้าวไปสู่การวิจัยและผลิตระบบอัตโนมัติสำหรับ สมาร์ท ฟาร์มมิ่ง ในอนาคต ตอบรับนโยบายประเทศไทย 4.0 ของรัฐบาล
*********************************************



ที่มา : http://www.thaigov.go.th/news/contents/details/6789