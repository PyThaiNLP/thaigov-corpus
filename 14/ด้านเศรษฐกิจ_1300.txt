รัฐบาลไทย-ข่าวทำเนียบรัฐบาล-กระทรวงคมนาคมเร่งศึกษาจัดทำระบบจอดแล้วจรในเขตกรุงเทพมหานคร และปริมณฑล เพื่อส่งเสริมให้ประชาชนใช้ระบบขนส่งมวลชนเพิ่มมากขึ้น







                                วันอังคารที่ 19 กันยายน 2560                              





    226  













   กระทรวงคมนาคมเร่งศึกษาจัดทำระบบจอดแล้วจรในเขตกรุงเทพมหานคร และปริมณฑล เพื่อส่งเสริมให้ประชาชนใช้ระบบขนส่งมวลชนเพิ่มมากขึ้น
 

   สำนักงานนโยบายและแผนการขนส่งและจราจร (สนข.) กระทรวงคมนาคม ดำเนินโครงการศึกษาจัดทำระบบจอดแล้วจรในเขตกรุงเทพฯ และปริมณฑล เพื่อสร้างทางเลือกการเดินทางเข้าพื้นที่ศูนย์กลางเมืองที่มีความสะดวก ประหยัด และปลอดภัย ลดการเดินทางโดยรถยนต์ส่วนตัว  





   อำนวยความสะดวกในการเชื่อมต่อระบบขนส่งมวลชนกับการเดินทางรูปแบบอื่น ๆ แก้ไขปัญหาการจราจร และส่งเสริมให้ประชาชนใช้บริการระบบขนส่งมวลชนเพิ่มมากขึ้น
 
 นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม เป็นประธานเปิดการสัมมนาและรับฟังความคิดเห็นโครงการศึกษาจัดทำระบบจอดแล้วจรในเขตกรุงเทพมหานคร และปริมณฑล เมื่อวันที่ 15 กันยายน 2560 ณ โรงแรมอมารี วอเตอร์เกท โดยมี นายสุจินต์ ธยานุกุล ผู้อำนวยการกองจัดระบบการจราจรทางบก สนข. พร้อมด้วยผู้แทนจากหน่วยงานราชการ รัฐวิสาหกิจ และภาคเอกชนที่เกี่ยวข้องกับการพัฒนาด้านอสังหาริมทรัพย์ เข้าร่วมการสัมมนาฯ
 
นายธีระพงษ์ รอดประเสริฐ กล่าวว่า พลเอก ประยุทธ์ จันทร์โอชา นายกรัฐมนตรี ได้มอบนโยบายให้กระทรวงคมนาคมเร่งแก้ไขปัญหาการจราจรในกรุงเทพฯ ปริมณฑล และเมืองใหญ่ในภูมิภาคต่าง ๆ โดยให้พิจารณาความเชื่อมโยงของระบบขนส่งมวลชน รวมถึงการจัดหาพื้นที่ที่เหมาะสมสำหรับการจัดทำที่จอดรถเพื่อให้บริการในพื้นที่ที่การจราจรติดขัด ซึ่งกระทรวงฯ ได้มอบให้ สนข. ดำเนินการศึกษาจัดทำระบบจอดแล้วจรในกรุงเทพฯ และปริมณฑล เพื่อสร้างแรงจูงใจให้ประชาชนใช้จุดจอดแล้วจรเพิ่มมากขึ้น ปัจจุบันมีจุดบริการจอดแล้วจรในพื้นที่กรุงเทพฯ ได้แก่ บริเวณสถานีในระบบรถไฟฟ้าบีทีเอส 3 แห่ง ระบบรถไฟฟ้ามหานคร เส้นทางจากหัวลำโพง - บางซื่อ 12 แห่ง รถไฟฟ้าแอร์พอร์ต เรล ลิ้งก์ 6 แห่ง รถไฟฟ้าสายสีม่วง ช่วงบางใหญ่ - เตาปูน 4 แห่ง และอยู่ระหว่างการก่อสร้างอาคารจอดรถบริเวณเส้นทางรถไฟฟ้าสายใหม่ 7 เส้นทาง เพื่อให้ประชาชนใช้บริการระบบขนส่งมวลชนเข้ามาพื้นที่ชั้นในแทนการใช้รถยนต์ส่วนบุคคล ช่วยลดความแออัดของปริมาณรถยนต์ ลดจำนวนที่จอดรถในอาคารสำนักงาน และลดมลพิษทางอากาศและเสียง รวมทั้งประหยัดเวลาและค่าใช้จ่ายในการเดินทางของประชาชน
 
ทั้งนี้ สนข. มีเป้าหมายเพิ่มสัดส่วนการเดินทางด้วยระบบขนส่งมวลชนจากปัจจุบัน 5% เป็น 15% ในปี 2564 โดยประเมินความต้องการจุดจอดแล้วจร จำนวน 30,000 ช่องจอด และเพิ่มเป็น 43,880 ช่องจอด ในปี 2574 หรือเพิ่มขึ้น 46.3% ซึ่งจากการศึกษาฯ ได้กำหนดแผนพัฒนาจุดจอดแล้วจร 41 จุด แบ่งเป็น 3 ระยะ ได้แก่ ระยะเร่งด่วน ก่อสร้างภายใน 2 ปี (พ.ศ. 2561 - 2562) จำนวน 11 จุด 12,010 ช่องจอด ระยะกลาง ก่อสร้างเสร็จภายใน 3 - 5 ปี (พ.ศ. 2563 - 2565) จำนวน 25 จุด 21,860 ช่องจอด และระยะยาว ก่อสร้างแล้วเสร็จภายใน 6 - 12 ปี (พ.ศ. 2566 - 2572) จำนวน 5 จุด 3,611 ช่องจอด โดยกำหนดทางเลือกรูปแบบและองค์ประกอบของจุดจอดแล้วจร จำนวน 4 ทางเลือก ดังนี้

1. จุดจอดแล้วจรประเภทลานจอดแล้วจรโดยเฉพาะ (Exclusive P & R) ตำแหน่งที่ตั้งอยู่บริเวณชานเมือง ราคาที่ดินต่ำกว่า 40,000 บาท/ตารางวา การพัฒนาที่ดินและความหนาแน่นของการใช้ที่ดินโดยรอบอยู่ในระดับต่ำ ใช้เฉพาะจอดแล้วจรเท่านั้น
2. จุดจอดแล้วจรประเภทอาคารจอดแล้วจรโดยเฉพาะ (Exclusive P & R) ตำแหน่งที่ตั้งอยู่ใกล้เขตเมือง ราคาที่ดิน 40,000 - 60,000 บาท/ตารางวา การพัฒนาที่ดินและความหนาแน่นของการใช้ที่ดินโดยรอบอยู่ในระดับปานกลาง ใช้เฉพาะจอดแล้วจรเท่านั้น
3. จุดจอดแล้วจรประเภทใช้งานร่วมกับการจอดรถเพื่อวัตถุประสงค์อื่น (Multi - purpose P & R) ตำแหน่งที่ตั้งอยู่ในพื้นที่ใกล้เขตเมือง ราคาที่ดินต่ำกว่า 60,000 บาท/ตารางวา การพัฒนาที่ดินและความหนาแน่นของการใช้ที่ดินโดยรอบอยู่ในระดับปานกลาง อนุญาตให้ผู้ใช้บริการเพื่อวัตถุประสงค์อื่น เช่น การติดต่อธุระในพื้นที่ใกล้เคียงสามารถใช้งานได้ เป็นต้น
4. จุดจอดแล้วจรประเภทร่วมกับโครงการพัฒนาที่ดินเพื่อวัตถุประสงค์อื่น (Mixed - use Development) พื้นที่มีศักยภาพสูงในการพัฒนาโครงการอสังหาริมทรัพย์ ตั้งอยู่ก่อนถึงพื้นที่ศูนย์กลางเมือง ตามเส้นทางถนนสายหลักที่มุ่งสู่ศูนย์กลางเมืองประสบปัญหาการจราจร ราคาที่ดินมากกว่า 45,000 บาท/ตารางวา
 
ทั้งนี้ สนข. ได้จัดสัมมนาและรับฟังความคิดเห็นจากหน่วยงานที่เกี่ยวข้อง เพื่อให้ทุกภาคส่วนทั้งส่วนราชการ รัฐวิสาหกิจ และภาคเอกชนร่วมกันเสนอข้อคิดเห็น ข้อเสนอแนะ และแนวคิดการพัฒนา เพื่อนำมาปรับปรุง แก้ไข และจัดทำแผนแม่บทการพัฒนาจุดจอดแล้วจรในเขตกรุงเทพฯ และปริมณฑลให้มีความครบถ้วน สมบูรณ์ สอดคล้องกับสถานการณ์ในปัจจุบัน และสอดรับกับระบบขนส่งมวลชนทางรางที่จะแล้วเสร็จ และเปิดให้บริการในปี 2572 ต่อไป



ที่มา : http://www.thaigov.go.th/news/contents/details/6796