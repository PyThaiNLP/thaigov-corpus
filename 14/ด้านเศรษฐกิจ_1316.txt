รัฐบาลไทย-ข่าวทำเนียบรัฐบาล-กระทรวงเกษตรฯ เตรียมจัดงานรวมพลคนแปลงใหญ่และ ศพก. 







                                วันพฤหัสบดีที่ 21 กันยายน 2560                              





    205  













   กระทรวงเกษตรฯ เตรียมจัดงานรวมพลคนแปลงใหญ่และ ศพก. 
 

   กระทรวงเกษตรฯ เตรียมจัดงานรวมพลคนแปลงใหญ่และ ศพก. จากทั่วประเทศ มุ่งหวังยกระดับเกษตรกรและสินค้าเกษตร พร้อมส่งเสริมให้เกิดความร่วมมือและการทำงานร่วมกันระหว่างเครือข่ายและสมาชิกในเครือข่าย 





     พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ โดยกรมส่งเสริมการเกษตร ได้กำหนดจัดงานรวมพลคนแปลงใหญ่และศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) ขึ้น ระหว่างวันที่ 21 – 23 กันยายน 2560 ณ โรงแรมแอมบาสซาเดอร์ซิตี้ จอมเทียน จ.ชลบุรี ภายใต้โครงการเชื่อมโยงเครือข่าย ศพก. สู่การส่งเสริมการเกษตรแบบแปลงใหญ่ กว่า 2,000 คน มีเกษตรกร ศพก. และแปลงใหญ่ รวมทั้งชุมชน 9,101 ตามรอยเท้าพ่อฯ ที่ได้รับการคัดเลือกมาจัดแสดง กว่า 30 นิทรรศการ
               
     นายสมชาย ชาญณรงค์กุล อธิบดีกรมส่งเสริมการเกษตร กล่าวเพิ่มเติมว่า สำหรับกิจกรรมภายในงาน ประกอบด้วย การจัดแสดงนิทรรศการเกี่ยวกับ ศพก. แปลงใหญ่และกิจกรรมเด่น ภายใต้โครงการ 9101 ตามรอยเท้าพ่อฯ

ศพก. : ภายใต้แนวคิด “ศพก.ในฝัน” โดยจำลองศาลาเรียนรู้และจัดแสดงกรณีตัวอย่าง ศพก. ที่มีผลงานโดดเด่น พร้อมจำลองฐานเรียนรู้และแปลงเรียนรู้ รวมทั้งแสดงผลผลิตของ ศพก. ต้นแบบ
แปลงใหญ่ : นิทรรศการผลการดำเนินงานส่งเสริมเกษตรแปลงใหญ่ 10 กลุ่มสินค้า อาทิ แปลงใหญ่กุหลาบ จ.เชียงใหม่ แปลงใหญ่หม่อนผลสด จ.น่าน แปลงใหญ่กระชายดำ จ.เพชรบูรณ์ แปลงใหญ่ ผึ้งพันธุ์ จ.อุตรดิตถ์ และการถอดบทเรียนเกษตรแปลงใหญ่ 5 ปัจจัยสู่ความสำเร็จ
โครงการ 9101 ตามร้อยเท้าพ่อฯ : นิทรรศการผลการดำเนินงานโครงการฯ กว่า 12 กิจกรรม

      ทั้งนี้ เกษตรกร ศพก. แปลงใหญ่ ได้มีโอกาสแสดงความคิดเห็นเพื่อเป็นแนวทางในการพัฒนาภาคการเกษตร โดยการเปิดเวทีในการสร้างอภิปรายของ Young Smart Farmer ในประเด็น การพัฒนาการเกษตรเพื่อความมั่งคง ยั่งยืน ในสายตาเกษตรกรรุ่นใหม่ นอกจากนี้ ในวันที่ 21 กันยายน 2560 เวลาประมาณ 14.30 น. รัฐมนตรีว่าการกระทรวงเกษตรและสหกรณ์และผู้บริหารกระทรวงเกษตรและสหกรณ์ จะนำเกษตรกร ศพก. เกษตรกรโครงการ 9101 ตามรอยเท้าพ่อฯ และแปลงใหญ่จากทั่วประเทศ จะเข้ากราบพระบรมศพด้วย
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
  



ที่มา : http://www.thaigov.go.th/news/contents/details/6838