รัฐบาลไทย-ข่าวทำเนียบรัฐบาล-กรมทางหลวง บูรณะ ทล. 4 สายประจวบคีรีขันธ์ – แยกปฐมพร ตอน 2 แล้วเสร็จ







                                วันศุกร์ที่ 22 กันยายน 2560                              





    33  













   กรมทางหลวง บูรณะ ทล. 4 สายประจวบคีรีขันธ์ – แยกปฐมพร ตอน 2 แล้วเสร็จ
 

   กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ดำเนินการบูรณะผิวทางแอสฟัลต์ ทางหลวงหมายเลข 4 สาย ประจวบคีรีขันธ์ – แยกปฐมพร โดยการปรับปรุงผิวทางและพื้นทางเดิม 





ซึ่งทางหลวงสายนี้ได้แบ่งการก่อสร้างบูรณะออกเป็น 5 ตอน ปัจจุบันได้ดำเนินการบูรณะตอนที่ 2 (บางสะพาน – แยกปฐมพร) ส่วนที่ 2 ระยะทางยาวประมาณ 35.16 กิโลเมตร แล้วเสร็จ ตามแผนงานบูรณาการพัฒนาโครงสร้างพื้นฐานและระบบโลจิสติกส์ กิจกรรมบูรณะโครงข่ายทางหลวงเชื่อมโยงระหว่างภาค โดยการปรับปรุงผิวทางและพื้นทางเดิมด้วยวิธี Pavement Recycling งบประมาณ 963,425,227 บาท
 
ลักษณะการก่อสร้าง ก่อสร้างเป็นมาตรฐานทางชั้นพิเศษ (4 ช่องจราจร) ผิวทางเป็นแอสฟัลต์คอนกรีต 2 ชั้นจช่องจราจรกว้างช่องละ 3.5 เมตร ด้านในกว้าง 1.5 เมตร ด้านนอกกว้าง 2.5 เมตร รวมไหล่ทางกว้าง 11 เมตร ไหล่ทางเป็นชนิดเดียวกับผิวจราจร เกาะกลางแบ่งช่องจราจรเป็นแบบกดเป็นร่อง (Depressed median) กว้าง 8 เมตร เริ่มต้นที่ กม.437+000 ที่ตำบลสลุย อำเภอท่าแซะ จังหวัดชุมพร สิ้นสุดการก่อสร้างด้านซ้ายทางที่ กม.470+513 และด้านขวาทางที่ กม.473+814 ที่ตำบลนากระตาม อำเภอท่าแซะ จังหวัดชุมพร
 
ทั้งนี้ โครงการดังกล่าวจะช่วยเพิ่มประสิทธิภาพของการคมนาคมขนส่ง ให้มีความสะดวก ปลอดภัย และมีความรวดเร็วในการเดินทาง เพิ่มขีดความสามารถในการรองรับปริมาณการจราจรและการขนส่ง ส่งเสริมคุณภาพชีวิต การพัฒนาด้านเศรษฐกิจของประเทศ ในแขนงต่างๆ เช่น การเกษตร การบริการ การค้าระหว่างประเทศ การอุตสาหกรรม เป็นต้น กรมทางหลวง ขอความร่วมมือผู้ใช้ทาง “ขับรถมีน้ำใจ รักษาวินัยจราจร” ขับขี่ด้วยความระมัดระวังเพื่อความปลอดภัยของผู้ร่วมทาง  ประชาชนสามารถสอบถามเส้นทางการเดินทางได้ที่ แขวงทางหลวงชุมพร  โทร 0 2354 6668 75 ต่อ 61102 หรือ สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)
  



ที่มา : http://www.thaigov.go.th/news/contents/details/6876