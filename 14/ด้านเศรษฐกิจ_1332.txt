รัฐบาลไทย-ข่าวทำเนียบรัฐบาล-การบินไทยรับมอบเครื่องบินโบอิ้ง 787 - 9 ดรีมไลเนอร์ ลำแรก ได้รับพระราชทานนาม "พัฒนานิคม"







                                วันศุกร์ที่ 22 กันยายน 2560                              





    233  













   การบินไทยรับมอบเครื่องบินโบอิ้ง 787 - 9 ดรีมไลเนอร์ ลำแรก ได้รับพระราชทานนาม "พัฒนานิคม"
 

   บริษัท การบินไทย จำกัด (มหาชน) (บกท.) กระทรวงคมนาคม รับมอบเครื่องบินโบอิ้ง 787 - 9 ดรีมไลเนอร์ ลำแรก ได้รับพระราชทานนาม "พัฒนานิคม" โดยได้รับมอบจากศูนย์ส่งมอบเครื่องบินโบอิ้ง เอเวอร์เรต ซีแอตเทิล ประเทศสหรัฐอเมริกา 
 





   นางอุษณีย์ แสงสิงแก้ว รักษาการกรรมการผู้อำนวยการใหญ่ บกท. กล่าวว่า บกท. รับมอบเครื่องบินโบอิ้ง 787 - 9 ดรีมไลเนอร์ ลำแรก ซึ่งได้รับพระราชทานนาม "พัฒนานิคม" เข้าประจำฝูงบินของ บกท. ซึ่งแสดงให้เห็นถึงความมุ่งมั่นของ บกท. ในการนำเสนอผลิตภัณฑ์และเทคโนโลยีใหม่มาให้บริการ เพื่อความสะดวกสบายของผู้โดยสาร เครื่องบินโบอิ้ง 787 - 9 ดรีมไลเนอร์ดังกล่าวเดินทางมาถึงกรุงเทพฯ โดยเที่ยวบินพิเศษ TG 8909 ออกจากศูนย์ส่งมอบเครื่องบินโบอิ้ง เอเวอร์เรต ซีแอตเทิล ประเทศสหรัฐอเมริกา เมื่อวันที่ 16 กันยายน 2560 เวลา 21.20 น. (เวลาท้องถิ่น) มาถึงท่าอากาศยานสุวรรณภูมิ เมื่อวันที่ 17 กันยายน 2560 เวลา 01.55 น. (เวลาท้องถิ่น) ทำการบินโดย เรืออากาศตรี กิตติวัจน์ มงคลพฤฒางกูร หัวหน้านักบินทดสอบเครื่องบินโบอิ้ง 787 บกท. พร้อมด้วย เรืออากาศโท อารยะ แดงฉาย นักบินทดสอบ และนักบินผู้ช่วย เรืออากาศตรี ชวนัส ประดิษฐ์พัฒนชาญ

เครื่องบินโบอิ้ง 787 - 9 ดรีมไลเนอร์ เป็นเครื่องบินในตระกูลโบอิ้ง 787 ดรีมไลเนอร์ ซึ่งเป็นเครื่องบินที่รวมความทันสมัยและมีประสิทธิภาพ โดยได้รับการออกแบบเป็นพิเศษ มีลำตัวเครื่องบินยาวกว่า 6 เมตร ทำให้สามารถบรรทุกผู้โดยสารและสินค้าได้มากยิ่งขึ้น ประกอบกับนำโครงสร้างที่มีน้ำหนักเบามาใช้ประกอบลำตัวและปีกเครื่องบิน และติดตั้งเครื่องยนต์โรลส์รอยซ์ รุ่นเทรนท์ 1000 ซึ่งเป็นเครื่องยนต์ที่มีประสิทธิภาพ เป็นมิตรต่อสิ่งแวดล้อม สามารถประหยัดน้ำมันได้มากขึ้น และลดการปล่อยก๊าซคาร์บอนไดออกไซด์ ร้อยละ 20 รวมทั้งมีเสียงดังรบกวนน้อยลงภายในห้องโดยสาร บริเวณรอบเขตท่าอากาศยานและชุมชน

เครื่องบินโบอิ้ง 787 - 9 ดรีมไลเนอร์ ตกแต่งห้องโดยสารด้วยแนวคิดไทยร่วมสมัย (Thai Contemporary Design Concept) และมีระบบแสงที่สามารถปรับตามความเข้มของแสงที่ผ่านเข้ามาทางหน้าต่างแบบสัมผัส (Electromagnetic Windows Shades) มีระบบสาระบันเทิงบนเครื่องบิน (In - Flight Entertainment) ที่ทันสมัยเพื่อการชมภาพยนตร์ รายการโทรทัศน์ เกมส์ และฟังเพลง โดยสามารถติดตามอ่านข่าวสารของ บกท. และข้อมูลท่องเที่ยวผ่านระบบดิจิทัล ทุกที่นั่งติดตั้งจอโทรทัศน์ส่วนตัวขนาด 16 นิ้ว สำหรับชั้นธุรกิจ และขนาด 11 นิ้ว สำหรับชั้นประหยัด และบริการ Wi - Fi เพื่อความสะดวกสำหรับการติดต่อสื่อสารในยุคดิจิทัล
บกท. จะนำเครื่องบินโบอิ้ง 787 - 9 ดรีมไลเนอร์ ลำดังกล่าวทำการบินในเส้นทางไป - กลับ กรุงเทพฯ - เชียงใหม่ และกรุงเทพฯ - ภูเก็ต ระหว่างวันที่ 23 - 30 กันยายน 2560 และเส้นทาง กรุงเทพฯ - สิงคโปร์ ระหว่างวันที่ 1 ตุลาคม - 15 พฤศจิกายน 2560 ทั้งนี้ ภายหลังการส่งมอบเครื่องบินโบอิ้ง 787 - 9 ดรีมไลเนอร์ ลำที่ 2 ในเดือนตุลาคม 2560 บกท. จะนำเครื่องบินทั้ง 2 ลำ ทำการบินเส้นทาง กรุงเทพฯ - โอ๊กแลนด์ และกรุงเทพฯ - ไทเป เริ่มให้บริการตั้งแต่วันที่ 16 พฤศจิกายน 2560  



ที่มา : http://www.thaigov.go.th/news/contents/details/6891