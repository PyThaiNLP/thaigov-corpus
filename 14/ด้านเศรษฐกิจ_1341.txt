รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจการดำเนินงานท่าอากาศยานอุดรธานี







                                วันจันทร์ที่ 25 กันยายน 2560                              





    112  













   นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจการดำเนินงานท่าอากาศยานอุดรธานี
 

   นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจการดำเนินโครงการตามแผนพัฒนาท่าอากาศยานภูมิภาคภายใต้การบริหารของกรมท่าอากาศยาน (ทย.) เมื่อวันที่ 23 กันยายน 2560 





พร้อมด้วย นายพิศักดิ์ จิตวิริยะวศิน อธิบดีกรมทางหลวงชนบท โดยมี นายสิธิชัย จินดาหลวง รองผู้ว่าราชการจังหวัดอุดรธานี นายมารุต ยิ่งคงดี รักษาการผู้อำนวยการท่าอากาศยานอุดรธานี ข้าราชการและเจ้าหน้าที่ให้การต้อนรับ ณ ท่าอากาศยานอุดรธานี อำเภอเมือง จังหวัดอุดรธานี
 
 นายอาคม เติมพิทยาไพสิฐ กล่าวว่า กระทรวงคมนาคม โดยกรมท่าอากาศยาน ดำเนินโครงการตามนโยบายรัฐบาลและยุทธศาสตร์ของกระทรวงคมนาคม เพื่อยกระดับการคมนาคมขนส่งทางอากาศของประเทศ จึงได้จัดทำแผนพัฒนาท่าอากาศยานภูมิภาค เพื่อให้สามารถตอบสนองความต้องการของประชาชนได้อย่างต่อเนื่อง เกิดการเชื่อมโยงพื้นที่เศรษฐกิจทั้งภายในประเทศและประเทศเพื่อนบ้าน ช่วยยกระดับการให้บริการและมาตรการความปลอดภัยให้เทียบเท่าระดับสากล รวมถึงการตรวจสอบการให้บริการอย่างต่อเนื่อง นอกจากนี้ ได้เตรียมความพร้อมในการเตรียมรับการตรวจสอบตามโครงการตรวจสอบการกำกับดูแลด้านการรักษาความปลอดภัย (Universal Security Audit Programme : USAP) โดยท่าอากาศยานในสังกัดของ ทย. ได้รับการตรวจสอบมาตรฐานการดำเนินงานด้านการรักษาความปลอดภัยจากสำนักงานการบินพลเรือนแห่งประเทศไทย (กพท.) แล้ว 3 แห่ง ได้แก่ ท่าอากาศยานกระบี่ ท่าอากาศยานสุราษฎร์ธานี และท่าอากาศยานอุดรธานี เพื่อให้มั่นใจได้ว่าท่าอากาศยานทั้ง 3 แห่งได้มีการนำมาตรการรักษาความปลอดภัยไปปฏิบัติตามแผนรักษาความปลอดภัยการบินพลเรือนแห่งชาติ (NCASP) กำหนด ท่าอากาศยานอุดรธานี (ทอด.) อยู่ระหว่างดำเนินโครงการตามแผนพัฒนาท่าอากาศยานภูมิภาค ดังนี้
 
 1. งานปรับปรุงระบบไฟทางวิ่ง ทางขับ Threshold/End Light Taxi Guidance Sign, PAPI,Simple Approach Light พร้อม Duct Bank วงเงิน 122,440,147.62 บาท สิ้นสุดสัญญาวันที่ 19 ตุลาคม 2560
 
 2. งานจัดหาพร้อมติดตั้งเครื่องตรวจอาวุธและวัตถุระเบิดแบบ EDS พร้อมสายพานลำเลียงสัมภาระ ห้องควบคุม และอุปกรณ์ วงเงิน 140,063,000 บาท สิ้นสุดสัญญาวันที่ 26 ตุลาคม 2560 

 
 3. งานก่อสร้างต่อเติมลานจอดเครื่องบิน ลานจอดรถยนต์ วงเงิน 159,870,000 บาท สิ้นสุดสัญญาวันที่ 22 มีนาคม 2561 บริษัท ไทยวัฒน์วิศวการทาง จำกัด
 
 นายอาคม เติมพิทยาไพสิฐ ได้มอบให้ ทอด. เร่งรัดการดำเนินงานขยายลานจอดเครื่องบิน ซึ่งอยู่ระหว่างรอการอนุมัติให้ใช้พื้นที่จากกองทัพอากาศ รวมทั้งให้พิจารณาปรับลดค่าบริการจอดรถหรือขยายระยะเวลาจอดเพื่ออำนวยความสะดวกให้กับประชาชนผู้ใช้บริการ



ที่มา : http://www.thaigov.go.th/news/contents/details/6925