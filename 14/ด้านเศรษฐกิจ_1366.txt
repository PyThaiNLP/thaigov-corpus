รัฐบาลไทย-ข่าวทำเนียบรัฐบาล-รมว.เกษตรฯ ย้ำชัดให้เจ้าหน้าที่เกษตรดูแลการทำงาน โครงการ 9101 ตามรอยเท้าพ่อฯ พร้อมผู้บริหารทุกระดับติดตามโครงการฯ







                                วันพุธที่ 27 กันยายน 2560                              





    124  













   รมว.เกษตรฯ ย้ำชัดให้เจ้าหน้าที่เกษตรดูแลการทำงาน โครงการ 9101 ตามรอยเท้าพ่อฯ พร้อมผู้บริหารทุกระดับติดตามโครงการฯ
 

   รมว.เกษตรฯ ย้ำชัดให้เจ้าหน้าที่เกษตรดูแลการทำงาน โครงการ 9101 ตามรอยเท้าพ่อฯ พร้อมผู้บริหารทุกระดับติดตามโครงการฯ อย่างใกล้ชิด หากพบเจ้าหน้าที่หรือบุคคลใดมีส่วนเกี่ยวข้องในการกระทำความผิด สั่งดำเนินการทันที 





            พลเอกฉัตรชัย  สาริกัลยะ รัฐมนตรีว่าการกระทรวงเกษตรและสหกรณ์  มอบหมายให้ผู้บริหารทุกคน เจ้าหน้าที่ทุกระดับ รวมถึงภาคประชาชนและภาคีเครือข่ายร่วมกันตรวจสอบทุกประเด็นปัญหาร้องเรียนในโครงการ 9101 ตามรอยเท้าพ่อภายใต้ร่มพระบารมี เพื่อการพัฒนาที่ยั่งยืนในทุกโครงการ เพื่อป้องกันและกำกับดูแลการดำเนินการอย่างโปร่งใส  ในกรณีที่พบว่าเจ้าหน้าที่กระทำผิดจริงยืนยันลงโทษตามกฎหมาย  เนื่องจากเป็นโครงการที่มีหลักการสำคัญคือ น้อมนำหลักการ ทฤษฎีและแนวทางแก้ไขปัญหาต่างๆ ที่พระบาทสมเด็จพระปรมินทรมหาภูมิพลอดุยเดชได้พระราชทานไว้มาปฏิบัติ โดยมีศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) เป็นกลไกขับเคลื่อนการพัฒนาการเกษตรชุมชน และทำให้ชุมชนมีความเข้มแข็งพึ่งพาตนเองได้ผ่านกระบวนการคิด วิเคราะห์และปฏิบัติจริง จนถึงวันนี้ สามารถทำให้เกิดกิจกรรม 24,152 กิจกรรม วงเงิน 19,876.20 ล้านบาท ซึ่งจำนวนสมาชิกกลุ่มที่ได้รับการสนับสนุนงบประมาณให้ดำเนินโครงการ 1.56 ล้านราย จำนวนเกษตรกรที่คาดว่าได้รับประโยชน์จากโครงการฯ ทั้งประเทศ 7.78 ล้านราย และเกษตรกรส่วนใหญ่ก็พอใจและได้รับเสียงตอบรับเป็นอย่างดี
         นายสมชาย  ชาญณรงค์กุล  อธิบดีกรมส่งเสริมการเกษตร  เปิดเผยว่า ขณะนี้มีการร้องเรียนเกี่ยวกับโครงการ 9101 ตามรอยเท้าพ่อฯ จำนวน 14  เรื่อง คิดเป็นร้อยละ 0.058 ปัจจุบันดำเนินการตรวจสอบเสร็จแล้ว 6 เรื่อง คือ จังหวัดสุรินทร์ จังหวัดสมุทรปราการ จังหวัดฉะเชิงเทรา จังหวัดอุตรดิตถ์ จังหวัดสงขลา และจังหวัดแม่ฮ่องสอน ซึ่งไม่ปรากฏหลักฐานการกระทำผิดของเจ้าหน้าที่และไม่พบมูลความจริงที่กล่าวอ้างว่าเจ้าหน้าที่เป็นผู้กระทำความผิด โดยเรื่องร้องเรียนส่วนใหญ่เกิดจากการตรวจสอบกันเองของชุมชนซึ่งเป็นเรื่องที่ดี ส่วนเรื่องร้องเรียนที่เหลือ 8 จังหวัดอยู่ในระหว่างการดำเนินการตรวจสอบโดยละเอียดของคณะกรรมการ คือ จังหวัดกาญจนบุรี จังหวัดพระนครศรีอยุธยาฯ จังหวัดสระแก้ว จังหวัดสตูล จังหวัดสุพรรณบุรี จังหวัดเชียงราย จังหวัดลำปาง และจังหวัดแพร่
             ตัวอย่างการตรวจสอบข้อเท็จจริงทั้ง 6 จังหวัด ได้แก่ จังหวัดสุรินทร์พบการร้องเรียน จำนวน 3 ประเด็น ซึ่งเราได้นำผู้สื่อข่าว และ หัวหน้าส่วนทุกราชการลงพื้นที่ ไปตรวจสอบข้อเท็จจริง ก็ไม่พบตามที่ปรากฏเป็นข่าวแต่อย่างใด
          จังหวัดสมุทรปราการ พบการร้องเรียนเรื่องถูกปฏิเสธโครงการ ซึ่งจากการตรวจสอบพบว่าสมาชิกในกลุ่มผู้ร้องเรียนส่วนใหญ่ยังไม่ได้ขึ้นทะเบียนเกษตรกร และโครงการไม่ผ่านหลักเกณฑ์และเงื่อนไขการพิจารณาด้านการกระจายรายได้ให้เกษตรกรในชุมชนอย่างทั่วถึง
             จังหวัดฉะเชิงเทรา พบการร้องเรียนให้ตรวจสอบโครงการในอำเภอบางน้ำเปรี้ยวที่ส่วนใหญ่ทำลานตากเกือบทุกโครงการนั้น จากการตรวจสอบพบว่า เกษตรกรส่วนใหญ่ทำนาซึ่งมีความต้องการลานตากข้าว ซึ่งทุกโครงการผ่านการพิจารณาความเห็นชอบจากคณะกรรมการฯ ทั้งระดับชุมชนและระดับอำเภอ รวม 22 ชุมชน (10 ตำบล) ทุกขั้นตอนตามคู่มือ
               จังหวัดอุตรดิตถ์พบการร้องเรียน 1 ประเด็น ซึ่งหลังจากการตรวจสอบพบว่า เจ้าหน้าที่พิจารณาโครงการต่างๆ โดยดำเนินการตามคู่มือกำหนดอย่างโปร่งใส ไม่ปรากฏข้อเท็จจริงตามที่ถูกร้องเรียน
             จังหวัดสงขลา พบการร้องเรียน 2 ประเด็น ซึ่งหลังการตรวจสอบไม่ปรากฏข้อเท็จจริงตามที่ถูกร้องเรียนแต่อย่างใด โดยปัจจุบันอยู่ระหว่างการเสนอเรื่องเรียนปลัด กษ. และแจ้งให้ผู้ร้องเรียนทราบ
             จังหวัดแม่ฮ่องสอน กรณีร้องเรียนเรื่องเจ้าหน้าที่ กสก. เสนอโครงการเองนั้น หลังตรวจสอบแล้วพบว่าเจ้าหน้าที่ปฏิบัติงานตามหน้าที่เท่านั้น ไม่ปรากฏข้อเท็จจริงตามที่ถูกร้องเรียน โดยปัจจุบันอยู่ระหว่างการชี้แจงทำความเข้าใจผู้ร้องเรียนที่ศูนย์ดำรงธรรม
..............................................
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
  



ที่มา : http://www.thaigov.go.th/news/contents/details/7001