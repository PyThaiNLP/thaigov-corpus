รัฐบาลไทย-ข่าวทำเนียบรัฐบาล-กรมศุลกากรจับกุมสินค้าแบรนด์เนม และบุหรี่ สุรา ไวน์ ลักลอบหนีศุลกากร มูลค่ากว่า 15 ล้านบาท







                                วันพุธที่ 27 กันยายน 2560                              





    172  





      พิมพ์    
     
    
















   กรมศุลกากรจับกุมสินค้าแบรนด์เนม และบุหรี่ สุรา ไวน์ ลักลอบหนีศุลกากร มูลค่ากว่า 15 ล้านบาท
 

   วันนี้ (วันพุธที่ 27 กันยายน 2560) เวลา 13.30 น. ณ สนามฟุตซอล กรมศุลกากร  นายกุลิศ สมบัติศิริ อธิบดีกรมศุลกากร แถลงข่าวกรมศุลกากรจับกุมสินค้าแบรนด์เนม บุหรี่ และเครื่องดื่มแอลกอฮอล์ ลักลอบหนีศุลกากร มูลค่าของกลางรวมทั้งสิ้นกว่า 15 ล้านบาท   





   ตามที่กรมศุลกากรได้มีนโยบายในการปกป้องสังคม และสร้างความเป็นธรรมทางการค้าและการจัดเก็บภาษีอากร รวมทั้งขจัดอิทธิพลกลุ่มขบวนการลักลอบค้าของเถื่อน นายกุลิศ สมบัติศิริ อธิบดีกรมศุลกากร จึงได้สั่งการให้ นายชัยยุทธ คำคุณ รองอธิบดี รักษาการที่ปรึกษาด้านพัฒนาระบบควบคุมทางศุลกากร มอบหมายให้ นายวรวุฒิ วิบูลย์ศิริชัย ผู้อำนวยการสำนักสืบสวนและปราบปราม เข้มงวด ในการตรวจสอบสินค้าลักลอบหนีศุลกากร รวมถึงแหล่งรับซื้อ เพื่อปราบปรามขบวนการลักลอบนำเข้ามา ในราชอาณาจักร ซึ่งทำผิดกฎหมายศุลกากรและกฎหมายอื่น ที่เกี่ยวข้อง จึงได้ดำเนินการวางแผนจับกุมสินค้าแบรนด์เนมและบุหรี่ สุรา ไวน์ลักลอบหนีศุลกากรในครั้งนี้
    
เมื่อวันที่ 20 กันยายน 2560 เวลาประมาณ 01.30 น. เจ้าหน้าที่ศุลกากรชุดสืบสวนและปราบปรามพิเศษ สำนักสืบสวนและปราบปราม (สสป.) นำโดย นายชนินทร์ ศุภรินทร์  ได้เข้าทำการตรวจค้นรถกระบะบรรทุก ยี่ห้อ TOYOTA หมายเลขทะเบียน 1ฒพ1610 กทม. จากการสืบสวนหาข้อมูลทางการข่าว ทราบว่ามีขบวนการลักลอบนำเข้าสินค้าแบรนด์เนม ใช้วิธีการตบตาเจ้าหน้าที่โดยการทำใบขนสินค้าถ่ายลำ มัดลวดตีตราจากต้นทางสำนักงานศุลกากรตรวจสินค้าท่าอากาศยานสุวรรณภูมิ เพื่อขนส่งไปยังจุดหมายปลายทางที่ประเทศกัมพูชา แต่กลับขับออกนอกเส้นทาง จากการตรวจค้นรถกระบะดังกล่าวเจ้าหน้าที่พบสินค้าแบรนด์เนมประเภทเสื้อผ้า กระเป๋า รองเท้า และอื่นๆ จำนวนมาก ไม่ปรากฏหลักฐาน การปฏิบัติพิธีการทางศุลกากรโดยถูกต้อง และในวันเดียวกันได้ขยายผลการจับกุม โดยทำการขอหมายค้นจากศาลอาญาธนบุรี เพื่อเข้าตรวจค้นบ้านที่เก็บสินค้าย่านแสมดำ จากการตรวจค้นพบสินค้าแบรนด์เนมประเภทเสื้อผ้า กระเป๋า รองเท้า และอื่นๆ ลักลอบหนีศุลกากรจำนวนมากอยู่ภายในบ้านหลังดังกล่าว เจ้าหน้าที่จึงทำการยึดสินค้าที่ตรวจพบทั้งหมดส่งกรมศุลกากร เพื่อดำเนินการตามกฎหมายต่อไป รวมมูลค่าความเสียหายประมาณ 2,500,000 บาท
    
และจากการที่กรมสรรพสามิตได้ปรับโครงสร้างภาษีบุหรี่ และเครื่องดื่มแอลกอฮอล์ใหม่ส่งผลให้ราคาขายปลีกภายในประเทศปรับราคาสูงขึ้น ประกอบกับข้อมูลทางการข่าวทำให้ทราบว่ามีขบวนการลักลอบนำสินค้าบุหรี่และเครื่องดื่มแอลกอฮอล์จากประเทศมาเลเซียเข้ามาจำหน่ายในประเทศไทยนั้น       เมื่อวันที่ 22 กันยายน 2560 เวลาประมาณ 12.00 น. เจ้าหน้าที่ชุดสืบสวนและปราบปรามพิเศษ สสป. ร่วมกับ เจ้าหน้าที่หน่วยสืบสวนปราบปรามสงขลา สสป. เจ้าหน้าที่ฝ่ายสืบสวนและปราบปราม ส่วนควบคุมทางศุลกากร ศภ.4 สนธิกำลังกับเจ้าหน้าที่ทหาร บก.ควบคุม มทบ.42 เข้าตรวจค้นโกดังจำนวน 2 แห่ง     ในพื้นที่ อ.หาดใหญ่ จ.สงขลา ผลการตรวจค้นพบ บุหรี่จำนวน 600 หีบ (6,000,000 มวน) และเครื่องดื่มแอลกอฮอล์ อาทิ สุรา ไวน์ เบียร์ จำนวน 3,902 ขวด รวมมูลค่าความเสียหายประมาณ 12,745,000 บาท

กรณีดังกล่าวข้างต้นเป็นความผิดตามกฎหมายศุลกากรฐานลักลอบหรือรับซื้อหรือรับไว้ด้วยประการใด ซึ่งของอันตนรู้ว่าเป็นของที่นำเข้ามาในราชอาณาจักรโดยไม่เสียภาษี ของต้องห้าม ต้องกำกัด หรือของที่ไม่ผ่านศุลกากรโดยถูกต้อง อันมีเจตนา ฉ้อภาษีของรัฐ อันเป็นความผิดตามนัย มาตรา ๒๗ , ๒๗ ทวิ แห่งพระราชบัญญัติศุลกากร พ.ศ.๒๔๖๙ ประกอบกับมาตรา ๑๖, ๑๗ แห่งพระราชบัญญัติศุลกากร (ฉบับที่ ๙) พ.ศ.๒๔๘๒ และกฎหมายอื่นที่เกี่ยวข้อง
    
อนึ่ง กรมศุลกากรมีสถิติการจับกุมสินค้าลักลอบศุลกากรประเภทสุรา ไวน์ต่างประเทศ ตั้งแต่ เดือนต.ค. 59 – ปัจจุบัน  จำนวน 332 ราย ปริมาณ 26,997 ขวด  รวมมูลค่า 19,176,095 บาท และบุหรี่ จำนวน 679 ราย ปริมาณ 38,349,863 มวน มูลค่า 154,774,062 บาท การปฏิบัติการตรวจค้นจับกุมสินค้าลักลอบตามพระราชบัญญัติศุลกากรและกฎหมาย อื่น ๆ ที่เกี่ยวข้องโดยมีการปฏิบัติการอย่างต่อเนื่องและเข้มข้นตามนโยบายของกรมศุลกากร และยังเป็นการให้ความคุ้มครองกับกลุ่มผู้ประกอบธุรกิจที่สุจริตและประกอบอาชีพอย่างถูกต้องตามกฎหมายอีกด้วย
  



ที่มา : http://www.thaigov.go.th/news/contents/details/7013