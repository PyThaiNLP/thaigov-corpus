รัฐบาลไทย-ข่าวทำเนียบรัฐบาล-ธนาคารออมสินเปิดตัวโครงการ “แสงแห่งรัก” ชวนคนไทยร่วมสร้างปรากฏการณ์แสงแห่งความภักดี เพื่อพ่อ พร้อมกันทั้งแผ่นดิน







                                วันพุธที่ 27 กันยายน 2560                              





    6,912  





      พิมพ์    
     
    
















   ธนาคารออมสินเปิดตัวโครงการ “แสงแห่งรัก” ชวนคนไทยร่วมสร้างปรากฏการณ์แสงแห่งความภักดี เพื่อพ่อ พร้อมกันทั้งแผ่นดิน
 

   ธนาคารออมสินเปิดตัวโครงการ “แสงแห่งรัก” กิจกรรมเพื่อน้อมรำลึกวันคล้ายวันเสด็จสวรรคตพระบาทสมเด็จพระปรมินทรมหาภูมิพลอดุลยเดช รัชกาลที่ 9 





   ธนาคารออมสินเปิดตัวโครงการ “แสงแห่งรัก”กิจกรรมเพื่อน้อมรำลึกวันคล้ายวันเสด็จสวรรคตพระบาทสมเด็จพระปรมินทรมหาภูมิพลอดุลยเดช รัชกาลที่ 9  และเชิญชวนคนไทยร่วมสร้างปรากฏการณ์ความจงรักภักดีสำนึกในพระมหากรุณาธิคุณอันหาที่สุดมิได้ผ่านบทเพลง  “แสงแห่งรัก”และจุดเทียนถวายความอาลัยพร้อมกัน ณ ธนาคารออมสินทั่วประเทศ
 
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ในโอกาสวันคล้ายวันเสด็จสวรรคตพระบาทสมเด็จพระปรมินทรมหาภูมิพลอดุลยเดช รัชกาลที่ 9 วันที่ 13 ตุลาคม อันใกล้จะมาถึงนี้ในฐานะที่ธนาคารออมสิน ถือกำเนิดจากสถาบันพระมหากษัตริย์ซึ่งก่อตั้งโดยรัชกาลที่ 6 ทรงตราพระราชบัญญัติคลังออมสิน ขึ้นมาเมื่อปี 2456 และได้รับพระมหากรุณาธิคุณจากพระบาทสมเด็จพระปรมินทรมหาภูมิพลอดุลยเดช รัชกาลที่ 9 โปรดเกล้าฯพระราชทานพระราชบัญญัติธนาคารออมสิน ในพ.ศ. 2489  ซึ่งเป็นปีแรกที่พระองค์ทรงขึ้นครองราชย์ และคลังออมสิน ได้เปลี่ยนชื่อเป็น ธนาคารออมสิน ตั้งแต่นั้นเป็นต้นมา

ด้วยความรักความผูกพันและด้วยสำนึกในพระมหากรุณาธิคุณที่พระองค์ทรงมีต่อพสกนิกรชาวไทยตลอดระยะเวลา 70 ปี แห่งการครองราชย์ พระองค์ได้ทรงประกอบพระราชกรณียกิจน้อยใหญ่เป็นที่ประจักษ์ผ่านโครงการในพระราชดำริ กว่า 4,600 โครงการที่กระจายอยู่ทั่วผืนแผ่นดินของประเทศไทยธนาคารจึงตั้งเจตจำนงที่จะเป็นส่วนหนึ่งในการเชิญชวนประชาชนชาวไทยทุกหมู่เหล่า ร่วมน้อมรำลึกในพระมหากรุณาธิคุณอันหาที่สุดมิได้ของพระองค์ อีกทั้งเป็นการน้อมถวายความอาลัยและความจงรักภักดีต่อพระองค์ท่าน ผ่านโครงการ “แสงแห่งรัก”

โครงการ “แสงแห่งรัก” มีแรงบันดาลใจเพื่อสื่อถึง “แสงแห่งรัก” ในสองมิติคือ แสงแห่งรักอันเกิดจากความรัก ความห่วงใยที่พระองค์ทรงมีต่อคนไทยทั้งประเทศมายาวนานถึง 70 ปี สะท้อนผ่านโครงการในพระราชดำริ กว่า 4,600 โครงการทั่วประเทศ เปรียบดั่งแสงทองส่องนำทางให้คนไทยทุกคนดำเนินชีวิตต่อไปอย่างยั่งยืนและมั่นคง สำหรับมิติที่สอง เป็นแสงแห่งรักที่คนไทยทุกคน ทุกหมู่เหล่าแสดงออกซึ่งความจงรักภักดี ตราบนิจนิรันดร์

ในส่วนของกิจกรรมโครงการ “แสงแห่งรัก” ประกอบด้วย 3 กิจกรรมหลักดังนี้
จัดทำบทเพลง “แสงแห่งรัก” พร้อมมิวสิกวิดีโอโดยได้รับเกียรติจาก ธชย ประทุมวรรณ (เก่ง) เป็นผู้ประพันธ์เพลงและผู้ขับร้องและขับร้องร่วมกับสุนารี ราชสีมา ซึ่งประชาชนสามารถมีส่วนร่วมใน MV ในรูปแบบของตนเองเพื่อเก็บเป็นที่ระลึกหรือแชร์บนสื่อโซเชียลได้  
การจุดเทียนแสงแห่งรัก ผ่านระบบออนไลน์ ทางเว็บไซต์ธนาคารออมสิน www.gsb.or.th และเฟสบุ๊คแฟนเพจ GSB Society โดยได้รับพระกรุณาธิคุณจากพระเจ้าหลานเธอ พระองค์เจ้าอทิตยาทรกิติคุณ ทรงจุดเทียนออนไลน์ประทานเป็นแสงแรก ในวันที่ 3 ตุลาคม 2560 เวลา 09.09 น.
จุดเทียนแสงแห่งรัก ณ ธนาคารออมสินทั่วประเทศในวันที่ 13 ตุลาคม 2560 เวลา 16.30 – 20.00 น. (ยกเว้นสาขาที่ตั้งอยู่ในศูนย์การค้า และหน่วยงานราชการ)  และเฉพาะที่ธนาคารออมสินสำนักงานใหญ่ จะมีการแปรอักษรเป็นรูปแสงเทียนแห่งรัก ซึ่งถ่ายทอดสดผ่านทางเฟสบุ๊คแฟนเพจ GSB Society ช่วงเวลาประมาณ 18.00 – 19.30 น.  

ทั้งนี้ โครงการแสงแห่งรัก ยังได้รับพระกรุณาธิคุณจากพระเจ้าหลานเธอ พระองค์เจ้าอทิตยาทรกิติคุณ ทรงจุดเทียนออนไลน์เป็นแสงแรก ในวันที่ 3 ตุลาคม 2560 รวมถึงเสด็จเป็นองค์ประธานนำจุดเทียนน้อมถวายอาลัยในวันคล้ายวันสวรรคต ในวันที่ 13 ตุลาคม 2560 ณ ธนาคารออมสิน สำนักงานใหญ่ ถนนพหลโยธิน ในเวลา 19.19 น.

นอกจากนี้ คนไทยยังสามารถร่วมกิจกรรม “แสงแห่งรัก ตามรอยเท้าพ่อ” ได้ระหว่างวันที่ 3 ตุลาคม 2560 ถึง วันที่ 30 กันยายน 2561 ซึ่งเป็นการรวบรวมข้อมูลที่น่าสนใจของโครงการในพระราชดำริฯ พร้อมแสดงพิกัดบนแผนที่เมื่ออยู่ในบริเวณใกล้เคียง โดยประชาชนที่เดินทางไปเยี่ยมชมโครงการฯก็สามารถถ่ายภาพตนเองในรูปแบบแสตมป์ออนไลน์เพื่อเก็บเป็นที่ระลึกและแชร์บนโซเชียลมีเดีย เพื่อกระตุ้นให้เกิดการเข้าเยี่ยมชมโครงการในพระราชดำริฯ ให้มากขึ้น  

จึงขอเชิญชวนคนไทยทุกคนทั้งที่อยู่ในประเทศไทย และต่างประเทศ ร่วมเป็นแสงหนึ่งของแสงแห่งรัก ที่จะทำให้ประเทศไทยสว่างเรืองรองไปด้วยแสงแห่งรัก และความภักดีที่มีต่อพระบาทสมเด็จพระปรมินทรมหาภูมิพลอดุลยเดช มหิตลาธิเบศรรามาธิบดี จักรีนฤบดินทร สยามินทราธิราช บรมนาถบพิตร ตราบนานเท่านาน” ผู้อำนวยการธนาคารออมสิน กล่าวในที่สุด

สุนารี ราชสีมา กล่าวถึงการขับร้องบทเพลงพิเศษ “แสงแห่งรัก” ในครั้งนี้ว่า “รู้สึกภาคภูมิใจที่ได้ร่วมเป็นส่วนหนึ่งในโครงการฯ ส่วนตัวเชื่อว่าคนไทยทั่วประเทศระลึกถึงและสำนึกในพระมหากรุณาธิคุณของพระองค์อยู่เสมอ และตนถ่ายทอดความรักของพ่อหลวงที่มีต่อชาวไทยทุกคนให้เป็นที่รู้จักผ่านบทเพลง เพื่อให้ชาวไทยทุกคนนำแสงแห่งความรักไปเป็นพลังในการดำเนินชีวิตต่อไปอย่างมีความสุข และอยากเชิญชวนทุกคนเข้าไปดู MV เพลงแสงแห่งรักที่พวกเราตั้งใจนำเสนอด้วยความรักทาง Microsite ของโครงการ”

ขณะเดียวกัน เก่ง – ธชย ประทุมวรรณ หรือ เก่ง เดอะวอยซ์ อีกหนึ่งศิลปินที่ร่วมขับร้องในบทเพลงแสงแห่งรัก แสดงความรู้สึกของตนว่า “ผมแต่งเพลงนี้ขึ้นเพื่อเป็นกำลังใจให้กับชาวไทยทุกคนให้ผ่านพ้นช่วงเวลาแห่งความเศร้าเสียใจนี้ไปด้วยกัน และในฐานะชาวไทยคนหนึ่งผมอยากให้เรานำแสงแห่งความรักของพระองค์มาเป็นหลักยึดเหนี่ยวให้ลุกขึ้นสู้ต่อไป และน้อมนำพระราชดำริฯ ของพระองค์มาสานต่อให้เกิดผลประโยชน์สูงสุดแก่ชาวไทยทุกคน”

 ร่วมเป็นส่วนหนึ่งในการแสดงความจงรักภักดีต่อพระบาทสมเด็จพระปรมินทรมหาภูมิพลอดุลยเดช รัชกาลที่ 9 ได้พร้อมกันทั่วประเทศ ผ่านกิจกรรมต่างๆ ของโครงการ “แสงแห่งรัก” บนเว็บไซต์ธนาคารออมสิน www.gsb.or.th และเฟสบุ๊คแฟนเพจ GSB Society ตั้งแต่วันนี้ จนถึงสิ้นเดือนตุลาคม 2560 สอบถามข้อมูลเพิ่มเติมได้ที่โทร 02 299 8000 ต่อ 010232 หรือ โทร 1115 



ที่มา : http://www.thaigov.go.th/news/contents/details/7017