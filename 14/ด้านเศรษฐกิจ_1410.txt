รัฐบาลไทย-ข่าวทำเนียบรัฐบาล-สำนักงานสลากฯ ออกมาตรการระยะสั้น แก้ปัญหาสลากเกินราคาและสลากรวมชุด พร้อมเชิญชวนออกความเห็นร่าง พ.ร.บ.สลากฯ ผ่านเว็บไซต์







                                วันอังคารที่ 3 ตุลาคม 2560                              





    468  





      พิมพ์    
     
    
















   สำนักงานสลากฯ ออกมาตรการระยะสั้น แก้ปัญหาสลากเกินราคาและสลากรวมชุด พร้อมเชิญชวนออกความเห็นร่าง พ.ร.บ.สลากฯ ผ่านเว็บไซต์
 

   ผู้อำนวยการสำนักงานสลากกินแบ่งรัฐบาล กล่าวกับผู้สื่อข่าวถึงกรณีที่ในห้วง 2-3 เดือนที่ผ่านมา สลากเกินราคาและสลากรวมชุด  เริ่มกลับมาสร้างปัญหาอีกครั้ง 





   วันนี้ (1 ตุลาคม 2560) เวลาประมาณ 11.00 น. ที่สำนักงานสลากกินแบ่งรัฐบาล พลตรีฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล กล่าวกับผู้สื่อข่าวถึงกรณีที่ในห้วง 2-3 เดือนที่ผ่านมา สลากเกินราคาและสลากรวมชุด  เริ่มกลับมาสร้างปัญหาอีกครั้งว่า สำนักงานสลากกินแบ่งรัฐบาล มีการติดตามสถานการณ์การจำหน่ายสลากอย่างใกล้ชิด ได้พบสิ่งบอกเหตุปัญหาสลากเกินราคา หลายปัจจัย ได้แก่ ข้อมูลจาก call center พบว่ามีคนร้องเรียนเรื่องสลากเกินราคาสูงขึ้นมากจากปกติเดือนละประมาณ 100 รายเพิ่มสูงขึ้นเป็น 500 กว่ารายในเดือน กรกฎาคม และ 800 กว่ารายในเดือนสิงหาคม รวมถึงการลงพื้นที่ของคณะกรรมการบริหารจัดการสลากและผู้ตรวจการณ์ของสำนักงานฯ พบว่า สลากฉบับเดี่ยวตามแผงขายเริ่มมีปริมาณลดน้อยลงในขณะที่มีสลากรวมชุดเพิ่มมากขึ้นและวางจำหน่ายได้เร็วขึ้น  ประกอบกับรายงานผลการจับกุมผู้จำหน่ายสลากฯเกินราคา ของเจ้าหน้าที่ตำรวจทั่วประเทศและชุดตรวจของจังหวัดต่างๆพบว่าสลากเกินราคาที่จับได้ส่วนใหญ่เป็นสลากชุดและมีแนวโน้มว่าจะมีจำนวนเพิ่มขึ้นเนื่องจากผู้จำหน่ายชอบที่จะขายสลากชุดเพราะขายได้ครั้งละหลายใบและหาข้ออ้างในการขายเกินราคาได้ง่ายกว่าสลากใบ

 นอกจากนี้ การมีผู้ถูกรางวัลที่หนึ่งเป็นสลากรวมชุด ผลทางจิตวิทยาอาจทำให้เกิด Demand เทียม นายทุนผู้รวมชุด ฉวยโอกาสเพิ่มจำนวนและขนาดสลากชุดเข้าตลาด ส่งผลให้ปริมาณสลากฉบับเดี่ยวในตลาดลดลง  นอกจากนี้ ตัวแทนจำหน่ายทั้งของสำนักงานฯและของสมาคมองค์กรบางคนรวมทั้ง ผู้ทำรายการซื้อ-จองล่วงหน้าฯ ส่วนหนึ่งนำสลากที่ได้ไปจำหน่ายต่อให้กับคนกลาง ไม่ได้จำหน่ายตรงให้กับประชาชนหรือผู้บริโภคตามที่สำนักงานกำหนด
 
ผู้อำนวยการสำนักงานสลากฯ กล่าวต่อไปอีกว่า จากปัญหาดังกล่าว สำนักงาน ฯ ได้กำหนดมาตรการแก้ไขปัญหาสลากเกินราคาและสลากรวมชุด(ระยะสั้น) ด้วยการเลื่อนวันรับสลากฯ ทั้งระบบการจ่ายสลากฯ ออกไปจากกำหนดเดิม 2 วัน โดยสลากตัวแทนจำหน่ายทุกประเภท เดิม รับสลากในวันก่อนออกรางวัล-วันออกรางวัล-หลังวันออกรางวัล เปลี่ยนเป็น รับสลากหลังวันออกรางวัล 3 วัน สำหรับตัวแทนจำหน่ายประเภทสมาคม องค์กรและมูลนิธิ จะรับสลากวันสุดท้ายของการจำหน่าย เช่น วันที่ 4 และวันที่ 19 ส่วนสลากโครงการซื้อ - จองล่วงหน้าฯ เลื่อนวันทำรายการระบบซื้อสลาก เดิมวันที่ 3 หรือวันที่ 18 ของเดือน เปลี่ยนเป็นวันที่ 4 หรือวันที่ 19 ของเดือน และจะเปิดระบบจองในวันถัดไป รวมทั้งเลื่อนเวลาเปิด - ปิดระบบ สำหรับการทำรายการผ่านตู้เอทีเอ็ม และNet Bank ของธนาคารกรุงไทย จากเดิม เวลา 08.15 – 15.30 น. เปลี่ยนเป็น เวลา 07.30 – 12.00 น. สำหรับการทำรายการผ่านสาขา สามารถทำรายการได้ตามเวลาเปิดทำการสาขาและจะปิดระบบในเวลา 12.00 น. ส่วนการรับสลาก เดิมสลากจองรับวันที่ 5 และ 20 เปลี่ยนเป็น วันที่ 7 และ 22 ของเดือน สำหรับสลากซื้อวันรับสลากคงเดิม  นอกจากนี้ การเปลี่ยนแปลงเพดานจำนวนสลากซื้อและสลากจองวันแรก จะเป็นไปตามที่สำนักงานฯ กำหนดในแต่ละคราว หากมีผู้จองสลากฯ ไม่ครบจำนวนในวันแรก จะยกยอดสลากคงเหลือไปเปิดให้จองในวันที่สองด้วยเงื่อนไขเดิมต่อไป ทั้งนี้ สำนักงานฯ จะแจ้งยอดเพดานสลากคงเหลือให้ทราบตั้งแต่เวลา 14.00 น. ของวันทำรายการจองสลากวันแรก ผ่านเว็บไซต์ของสำนักงานฯ www.glo.or.th

นอกจากนี้ สำนักงานฯ จะประสานผู้ว่าราชการจังหวัด เจ้าหน้าที่ตำรวจทหารให้ดำรงความต่อเนื่องในการตรวจสอบการจำหน่ายอย่างเข้มข้น เพื่อคัดกรองผู้ขายที่ไม่ปฏิบัติตามกฎหมาย สัญญา ประกาศ หลักเกณฑ์ ออกจากระบบการจำหน่ายต่อไป

ต่อกรณีความคืบหน้าของการเปิดให้มีการประชาพิจารณ์ ร่างพระราชบัญญัติสำนักงานสลากกินแบ่งรัฐบาลนั้น พลตรีฉลองรัฐ ฯ กล่าวว่า  ตามที่ สำนักงาน ฯ ได้เปิดให้สาธารณชนแสดงความคิดเห็นต่อร่างพระราชบัญญัติสลาก ในห้วงวันที่ 1- 15 กันยายน ที่ผ่านมานั้น  มีผู้เข้ามาแสดงความคิดเห็น ผ่านเว็บไซต์สำนักงานสลากฯ จำนวน 525 ราย ส่วนเว็บไซต์ กระทรวงดิจิทัล ฯ มีผู้เข้าไปอ่านแต่ไม่แสดงความเห็น 140 ราย นอกจากนี้ มีเอกสารแสดงความคิดเห็นจากหน่วยงานภาคเอกชน ภาคประชาสังคม 6 ราย  และเอกสารจากหน่วยงานของภาครัฐและอื่น ๆ 5 ราย อย่างไรก็ตาม ขณะนี้กระบวนการรับฟังความคิดเห็นยังไม่สิ้นสุด สำนักงานฯ ได้เปิดรับฟังความคิดเห็นผ่านเว็บไซต์อีกครั้งตั้งแต่วันนี้ (1 ตุลาคม) จนถึงวันที่ 15 ตุลาคม 2560 ขอเชิญชวนทุกคนทุกฝ่ายร่วมกันไปแสดงความคิดเห็นผ่านช่องทางต่างๆอย่างเต็มที่ เพื่อให้ได้กฎหมายที่ตรงกับความต้องการของเรามากที่สุด ผู้อำนวยการสำนักงานสลากฯ กล่าวในตอนท้าย.
  



ที่มา : http://www.thaigov.go.th/news/contents/details/7132