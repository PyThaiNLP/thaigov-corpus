รัฐบาลไทย-ข่าวทำเนียบรัฐบาล-กรมบัญชีกลางรายงานผลเบิกจ่ายสิ้นปีเบิกได้สูงถึง 94.64%







                                วันอังคารที่ 3 ตุลาคม 2560                              





    246  





      พิมพ์    
     
    
















   กรมบัญชีกลางรายงานผลเบิกจ่ายสิ้นปีเบิกได้สูงถึง 94.64%
 

   กรมบัญชีกลางรายงานผลการเบิกจ่ายสิ้นปีงบประมาณ 2560 เบิกจ่ายได้ถึง 2,586,551 ล้านบาท หรือคิดเป็น 94.64% 





   นางสาวสุทธิรัตน์ รัตนโชติ อธิบดีกรมบัญชีกลาง เปิดเผยถึงผลการเบิกจ่ายงบประมาณรายจ่ายประจำปี 2560 ตั้งแต่ต้นปีงบประมาณ จนถึงวันที่ 30 กันยายน 2560 ว่า ผลการเบิกจ่ายงบประมาณภาพรวมเบิกจ่ายได้จำนวน 2,586,551 ล้านบาท ของวงเงินงบประมาณ 2,733,000 ล้านบาท หรือคิดเป็นร้อยละ 94.64 สูงกว่าปีก่อนร้อยละ 0.35 (ปีงบประมาณ 2559 เบิกจ่ายได้ร้อยละ 94.29) โดยเป็นการเบิกจ่ายรายจ่ายประจำจำนวน 2,225,060 ล้านบาท ของวงเงินงบประมาณ 2,184,128 ล้านบาท หรือคิดเป็นร้อยละ 101.87 สูงกว่าปีก่อนร้อยละ 0.69 (ปีงบประมาณ 2559 เบิกจ่ายได้
ร้อยละ 101.18) ส่วนรายจ่ายลงทุนเบิกจ่ายได้จำนวน 361,491 ล้านบาท ของวงเงินงบประมาณ 548,872 ล้านบาท หรือคิดเป็นร้อยละ 65.86 ต่ำกว่าปีก่อนร้อยละ 0.91

อธิบดีกรมบัญชีกลาง กล่าวเพิ่มเติมว่า จากข้อมูลสรุปอัตราการเบิกจ่ายเงินตั้งแต่ปีงบประมาณ พ.ศ. 2555-2560 กรมบัญชีกลางมีแนวโน้มการเบิกจ่ายเงินใกล้เคียงกับเป้าหมายมากขึ้น ซึ่งเป็นผลมาจากการกำกับ ติดตามผล และการลงพื้นที่เพื่อแก้ไขปัญหาอุปสรรคให้กับส่วนราชการให้สามารถเบิกจ่ายเงินได้อย่างคล่องตัวขึ้น
  



ที่มา : http://www.thaigov.go.th/news/contents/details/7139