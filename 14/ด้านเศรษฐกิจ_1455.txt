รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคมเข้าพบพลเอก ประยุทธ์ จันทร์โอชา นายกรัฐมนตรี เพื่อรายงานการถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบิน







                                วันอังคารที่ 10 ตุลาคม 2560                              





    235  













   นายอาคม เติมพิทยาไพสิฐ รัฐมนตรีว่าการกระทรวงคมนาคมเข้าพบพลเอก ประยุทธ์ จันทร์โอชา นายกรัฐมนตรี เพื่อรายงานการถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบิน
 

   นายอาคม เติมพิทยาไพสิฐ รัฐมนตรีว่าการกระทรวงคมนาคม เข้าพบ พลเอก ประยุทธ์ จันทร์โอชา นายกรัฐมนตรี เพื่อรายงานการถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบินพลเรือน (ปลดธงแดง) เมื่อวันที่ 9 ตุลาคม 2560 





โดยมี นายจุฬา สุขมานพ ผู้อำนวยการสำนักงานการบินพลเรือนแห่งประเทศไทย และนายอรุณ มิชรา ผู้อำนวยการสำนักงานภูมิภาคเอเชีย - แปซิฟิกขององค์การการบินพลเรือนระหว่างประเทศ (ICAO) ณ กรุงเทพมหานคร ร่วมเข้าพบนายกรัฐมนตรี ณ ตึกไทยคู่ฟ้า ทำเนียบรัฐบาล

พลเอก ประยุทธ์ จันทร์โอชา กล่าวว่า รัฐบาลได้ให้ความสำคัญและถือเป็นวาระเร่งด่วนในการแก้ไขปัญหาดังกล่าว โดยได้จัดตั้งศูนย์บัญชาการแก้ไขปัญหาการบินพลเรือน (ศบปพ.) เป็นศูนย์ประสานการแก้ไขปัญหา และได้มอบให้กระทรวงคมนาคม ซึ่งเป็นหน่วยงานทางการรับผิดชอบในการแก้ไขปัญหาและเป็นผู้แทนรัฐบาลในองค์การการบินพลเรือนระหว่างประเทศ และปฏิบัติให้เป็นไปตามมาตรฐานของ ICAO สำหรับปัญหาการบินพลเรือนเป็นปัญหาที่สะสมมานาน เป็นครั้งแรกที่รัฐบาลชุดนี้ได้ดำเนินการแก้ไขปัญหาอย่างเป็นระบบ เป็นขั้นเป็นตอน และเป็นรูปธรรม เริ่มจากการปฏิรูปมาตรฐานการกำกับดูแล โดยการปฏิรูปองค์กร แยกงานกำกับดูแลมาตรฐานการบินมาจัดตั้งเป็นสำนักงานการบินพลเรือนแห่งประเทศไทย (กพท.) ทำหน้าที่จัดทำมาตรฐานและกำกับดูแลกิจการการบินพลเรือนของประเทศ เพื่อแก้ไขปัญหา สร้างความเชื่อมั่นและเชื่อถือจากกิจการการบินพลเรือนทั่วโลก ทั้งนี้ เป็นไปตามเงื่อนไขที่ประเทศไทยได้ตกลงเป็นลายลักษณ์อักษรกับ ICAO ซึ่งทั้งหมดนี้ได้ดำเนินการเสร็จสิ้นแล้ว ส่งผลให้ ICAO ได้ประกาศถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบินพลเรือน (ปลดธงแดง) ตั้งแต่วันที่ 6 ตุลาคม 2560 ที่ผ่านมา นับเป็นความภาคภูมิใจสำหรับประเทศโดยส่วนรวม แสดงถึงความเชื่อมั่นของ ICAO และนานาประเทศ ที่มีต่อการบินพลเรือนของไทยตลอดจนส่งผลต่อความเชื่อมั่นต่อสายการบินของไทย และความมั่นใจในการก้าวไปสู่ความเป็นศูนย์กลางการบินของภูมิภาคในอนาคต ซึ่งประเทศไทยจะรักษาความสำเร็จนี้ และพร้อมให้ความร่วมมือและรับคำแนะนำต่าง ๆ จาก ICAO เพื่อรักษามาตรฐานความปลอดภัยด้านการบิน ซึ่งเป็นสิ่งที่รัฐบาลให้ความสำคัญยิ่งต่อไป
 

ในนามรัฐบาลขอขอบคุณหน่วยงานและผู้มีส่วนเกี่ยวข้องในการแก้ไขปัญหาการบินพลเรือนให้สำเร็จลุล่วงในเวลาที่กำหนด โดยเฉพาะกระทรวงคมนาคม กพท. และนายอรุณ มิชรา ผู้อำนวยการสำนักงานภูมิภาคเอเชีย - แปซิฟิกของ ICAO ณ กรุงเทพมหานคร ที่ได้ให้คำแนะนำและประสานงานอย่างดียิ่ง และหน่วยงานสนับสนุนอื่นที่สำคัญ ได้แก่ ศูนย์บัญชาการแก้ไขปัญหาการบินพลเรือน (ศบปพ.) และกระทรวงการต่างประเทศ ที่ได้ทำงานร่วมกันอย่างทุ่มเท ทั้งกำลังกาย กำลังใจ สติปัญญา และเสียสละเวลาส่วนตัวเพื่อปฏิบัติภารกิจสำคัญของชาติในการยกระดับมาตรฐานความปลอดภัยด้านการบินพลเรือนจนเป็นที่ยอมรับของ ICAO และขอเป็นกำลังใจให้ทุกคนได้ทำงานต่อเนื่อง เพื่อขับเคลื่อนให้กิจการการบินพลเรือนแห่งประเทศไทยเติบโตอย่างมีมาตรฐานสากลและยั่งยืนต่อไป



ที่มา : http://www.thaigov.go.th/news/contents/details/7282