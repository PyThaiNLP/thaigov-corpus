รัฐบาลไทย-ข่าวทำเนียบรัฐบาล-“บิ๊กฉัตร” ห่วงสถานการณ์น้ำหลังระดับน้ำหลายพื้นที่เริ่มสูงขึ้น จี้หน่วยเกี่ยวข้องเตือนประชาชนที่อาจได้รับผลกระทบ เตรียมแผนพร่องน้ำจาก 3  เขื่อนหลัก







                                วันอังคารที่ 10 ตุลาคม 2560                              





    286  













   “บิ๊กฉัตร” ห่วงสถานการณ์น้ำหลังระดับน้ำหลายพื้นที่เริ่มสูงขึ้น จี้หน่วยเกี่ยวข้องเตือนประชาชนที่อาจได้รับผลกระทบ เตรียมแผนพร่องน้ำจาก 3  เขื่อนหลัก
 

   “บิ๊กฉัตร” ห่วงสถานการณ์น้ำหลังระดับน้ำหลายพื้นที่เริ่มสูงขึ้น จี้หน่วยเกี่ยวข้องเตือนประชาชนที่อาจได้รับผลกระทบ เตรียมแผนพร่องน้ำจาก 3  เขื่อนหลักรับน้ำก้อนใหม่หลังกรมอุตุฯ คาดการณ์เฝ้าจับตาฝนระลอกใหม่ถึงกลางเดือนนี้ 





     พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ ร่วมประชุมคณะอนุกรรมการติดตามและวิเคราะห์แนวโน้มสถานการณ์น้ำ พร้อมด้วยผู้แทนจากหน่วยงานที่เกี่ยวข้องร่วมประชุม อาทิ กรมชลประทาน กรมอุตุนิยมวิทยา สถาบันสารสนเทศทรัพยากรน้ำและการเกษตร(องค์การมหาชน) การไฟฟ้าฝ่ายผลิตแห่งประเทศไทย กรมป้องกันและบรรเทาสาธารณภัย เป็นต้น เพื่อติดตามสถานการณ์น้ำ การบริหารจัดการน้ำของกรมชลประทาน และการให้ความช่วยเหลือประชาชนในพื้นที่ลุ่มต่ำเจ้าพระยา ณ ห้องประชุมศูนย์ปฏิบัติการน้ำอัจฉริยะ กรมชลประทาน สามเสน กรุงเทพฯว่า เนื่องจากในช่วงสัปดาห์ที่ผ่านมาปริมาณฝนตกหนักส่งผลให้น้ำไหลเข้าเขื่อนขนาดกลางและขนาดใหญ่ทั่วประเทศเพิ่มขึ้นประกอบกับช่วง 2-3 วันที่ผ่านมามีปริมาณฝนตกท้ายเขื่อนเป็นส่วนใหญ่ทั้งจ.กำแพงเพชร พิจิตร เพชรบูรณ์ และภาคอีสานหลายจังหวัดส่งผลทำให้ปริมาณน้ำไหลเข้าสู่ลำน้ำมากขึ้น โดยปริมาณน้ำไหลผ่านแม่น้ำเจ้าพระยาที่ จ.นครสรรค์อยู่ที่ 2,468ลูกบาศก์เมตรต่อวินาทีและมีแนวโน้มเพิ่มขึ้น ขณะที่ลุ่มน้ำยมก็มีปริมาณฝนตกมากที่ จ.พิจิตร เช่นกัน ซึ่งกรมชลประทานได้หารือกับกฟผ.อย่างใกล้ชิดเมื่อเห็นแนวโน้มปริมาณไหลเข้าสู่ลำน้ำเพิ่มขึ้นโดยปิดการระบายน้ำที่เขื่อนภูมิพลและสิริกิตติ์ เพื่อไม่ให้น้ำตอนบนไม่ไหลมากระทบ รวมถึงมีการตัดยอดน้ำเข้าสู่พื้นที่แก้มลิง เช่น พื้นที่บางระกำ  ซึ่งกรมชลประทานได้มีการวางแผนล่วงหน้าโดยดึงนำออกจากหาดสะพานจันทร์ออกทางฝั่งน่านระบายลงสู่บางระกำที่สามารถรับน้ำได้  400 ล้านลูกบาศก์เมตรโดยขณะนี้รับน้ำแล้วกว่า380ล้านลูกบาศก์เมตรซึ่งส่งผลกระทบต่อเส้นทางสัญจรอยู่บ้างซึ่งกรมชลประทานจะนำไปปรับแผนให้เกิดผลกระทบน้อยที่สุด
           ด้านนายสมเกียรติ ประจำวงษ์ อธิบดีกรมชลประทาน กล่าวเพิ่มเติมว่า นอกจากการบริหารจัดการน้ำในพื้นที่ที่ยังมีปริมาณน้ำขังเดิมแล้ว ยังมีการคาดการณ์จากกรมอุตุนิยมวิทยาที่อาจจะส่งผลกระทบในหลายพื้นที่ เป็นสองช่วง ช่วงแรกในช่วงวันที่ 9-10 ตุลาคม นี้ที่ยังมีหย่อมความกดอากาศต่ำยังคงอยู่ และจะส่งผลกระทบกับอีสานตอนบน จ.สกลนคร นครพนม ยโสธร และภาคเหนือตอนบน ซึ่งพื้นที่ภาคเหนือไม่น่าเป็นห่วงมากนัก เนื่องจากยังมีเขื่อนภูมิพลที่ปัจจุบันปริมาณน้ำในเขื่อน 60% ของความจุอ่าง และเขื่อนสิริกิตติ์ 80 ของความจุอ่าง แต่ในพื้นที่ภาคตะวันออกเฉียงเหนือในพื้นที่ลุ่มน้ำชี ที่ต้องเร่งแผนการพร่องน้ำเพิ่มเติมเช่นการระบายน้ำจากเขื่อนอุบลรัตน์ ซึ่งขณะนี้ปริมาณเต็มความจุ 100% แล้ว จำเป็นจะต้องระบายน้ำเพิ่มเติมซึ่งอาจส่งผลให้หลายพื้นที่ได้รับผลกระทบ ดังนั้น รมว.กษ.ได้สั่งการให้มีการประสานแจ้งทางผู้ว่าราชการจังหวัด รวมถึงองค์การปกครองส่วนท้องถิ่น ผ่านกำนัน ผู้ใหญ่บ้านถึงข้อมูลปริมาณน้ำไหลผ่าน และระดับน้ำที่เพิ่มสูงขึ้นแต่ละจุดให้ชัดเจน โดยกรมป้องกันบรรเทาสาธารณภัยจะเป็นหน่วยงานหลักในการช่วยเหลือผู้ได้รับผลกระทบอย่างใกล้ชิด
           สำหรับในช่วงประมาณ 15- 17 ต.ค.กรมอุตุนิยมวิทยาได้ติดตามการก่อตัวของพายุ ที่จะมีความชัดเจนประมาณวันที่ 13 ต.ค.นี้ ซึ่งรัฐมนตรีเกษตรฯ ได้สั่งการให้มีการประชุมติดตามสถานการณ์ทุกวัน และทุกๆ6 ชั่วโมงเพื่อประเมินสถานการณ์อย่างใกล้ชิดโดยเฉพาะการส่งเครื่องจักรเครื่องมือต่างๆ เพื่อระบายน้ำออกจากพื้นที่โดยเฉพาะการเร่งสูบน้ำออกทะเลบริเวณชายขอบของอ่าวไทยช่วงที่น้ำทะเลยังไม่หนุนสูงขณะนี้ และในช่วง 1 สัปดาห์นี้จะมีการปรับแผนระบายน้ำเพิ่มทั้งพื้นที่ที่ประสบปัญหาน้ำท่วมในปัจจุบัน และแผนรองรับปริมาณน้ำที่จะเพิ่มขึ้นในอนาคตโดยอาจจะมีการเร่งการระบายน้ำที่เขื่อนในพื้นที่ภาคกลางและอีสาน คือ เขื่อนเจ้าพระยา เขื่อนป่าสักชลสิทธิ์  และเขื่อนอุบลรัตน์ ที่ต้องดำเนินการอย่างรอบคอบและให้กระทบต่อพื้นที่ท้ายน้ำน้อยที่สุด
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
  



ที่มา : http://www.thaigov.go.th/news/contents/details/7284