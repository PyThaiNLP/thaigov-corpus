รัฐบาลไทย-ข่าวทำเนียบรัฐบาล-สำนักงานนโยบายและแผนการขนส่งและจราจรจัดสัมมนากลุ่มย่อย ครั้งที่ 1 หัวข้อ “ยุทธศาสตร์การพัฒนากลไกการกำกับดูแลและกฎระเบียบที่เกี่ยวข้อง”







                                วันอังคารที่ 10 ตุลาคม 2560                              





    304  













   สำนักงานนโยบายและแผนการขนส่งและจราจรจัดสัมมนากลุ่มย่อย ครั้งที่ 1 หัวข้อ “ยุทธศาสตร์การพัฒนากลไกการกำกับดูแลและกฎระเบียบที่เกี่ยวข้อง”
 

   สำนักงานนโยบายและแผนการขนส่งและจราจร (สนข.) กระทรวงคมนาคม จัดสัมมนากลุ่มย่อย (Focus Group)  ครั้งที่ 1 หัวข้อ “ยุทธศาสตร์การพัฒนากลไกการกำกับดูแลและกฎระเบียบที่เกี่ยวข้อง” ภายใต้โครงการศึกษาจัดทำแผนแม่บทการขนส่งทางอากาศของประเทศไทย  





เมื่อวันพุธที่ 4 ตุลาคม 2560 ณ โรงแรมโนโวเทล สุวรรณภูมิ โดยมีผู้แทนจากหน่วยงานราชการ รัฐวิสาหกิจ ภาคเอกชน และสถาบันการศึกษา ที่เกี่ยวข้องกับการขนส่งทางอากาศ เข้าร่วมสัมมนา
 
รัฐบาลมีนโยบายและเป้าหมายสำคัญในการเพิ่มศักยภาพทางเศรษฐกิจของประเทศ ด้วยการพัฒนาโครงสร้างพื้นฐานด้านคมนาคมขนส่ง โดยเฉพาะอย่างยิ่งด้านการขนส่งทางอากาศของประเทศไทย ประกอบกับ กระทรวงคมนาคมได้เร่งรัดให้เพิ่มประสิทธิภาพท่าอากาศยาน เช่น ท่าอากาศยานสุวรรณภูมิ ท่าอากาศยานดอนเมือง เป็นต้น ส่งเสริมการใช้ประโยชน์ท่าอากาศยานหลักในภูมิภาคเพื่อให้สามารถรองรับปริมาณการจราจรทางอากาศได้อย่างมีประสิทธิภาพ และสนับสนุนให้เกิดการพัฒนานิคมอุตสาหกรรมการบินและการซ่อมบำรุงท่าอากาศยานของประเทศในพื้นที่ระเบียงเขตเศรษฐกิจภาคตะวันออก (EEC) ตลอดจนพัฒนาขีดความสามารถการให้บริการที่เกี่ยวข้องกับการขนส่งทางอากาศให้มีคุณภาพและได้มาตรฐานระดับสากล เพื่อให้สอดคล้องกับกรอบยุทธศาสตร์ชาติ ระยะ 20 ปี (พ.ศ. 2560 - 2579) ในด้านแผนงานการพัฒนาระบบขนส่งทางอากาศ ซึ่งประเทศไทยไม่มียุทธศาสตร์หรือแผนการพัฒนาด้านการขนส่งทางอากาศที่ใช้เป็นแผนแม่บทกำหนดกรอบทิศทางการพัฒนาด้านการขนส่งทางอากาศ ทำให้ทิศทางหรือบทบาทการดำเนินงานของประเทศในการพัฒนาด้านการขนส่งทางอากาศไม่ชัดเจนเท่าที่ควร ขาดการบูรณาการร่วมกันระหว่างหน่วยงานภาครัฐ รัฐวิสาหกิจ และภาคเอกชนในการพัฒนาการขนส่งทางอากาศ ได้แก่ การพัฒนาท่าอากาศยานและธุรกิจสายการบิน การบริหารการจราจรทางอากาศ การกำกับดูแลกฎระเบียบที่เกี่ยวข้อง รวมทั้งการพัฒนาบุคลากรทางด้านการบินเพื่อให้มีความพร้อมรองรับกับการเปลี่ยนแปลงในอนาคตและสถานการณ์โลกที่เปลี่ยนแปลงไป ทำให้ขาดประสิทธิภาพการขนส่งทางอากาศและบั่นทอนขีดความสามารถในการแข่งขันของประเทศ

กระทรวงคมนาคมได้มอบให้ สนข. ดำเนินการศึกษาจัดทำแผนแม่บทการขนส่งทางอากาศของประเทศไทย เพื่อให้ประเทศไทยมีกรอบทิศทางและยุทธศาสตร์การพัฒนาการขนส่งทางอากาศที่ชัดเจน รวมทั้งมีการบูรณาการร่วมกันอย่างเป็นระบบ โดยมีวัตถุประสงค์ ดังนี้

1. จัดทำแผนแม่บทการขนส่งทางอากาศของประเทศไทย เพื่อใช้เป็นกรอบในการพัฒนาการขนส่งทางอากาศในภาพรวม ระยะ ๑๐ ปี (พ.ศ. 2562 - 2571) และมีเป้าหมายที่ชัดเจน เชื่อมโยงทุกภาคส่วนที่เกี่ยวข้องให้ดำเนินการไปในทิศทางเดียวกัน รวมถึงเป็นแนวทางการกำกับดูแล และการปรับปรุงกฎระเบียบต่าง ๆ ให้เอื้อต่อ
การแข่งขันอย่างเป็นธรรม ทั้งการขนส่งผู้โดยสารและการขนส่งสินค้าทางอากาศ กระตุ้นความสามารถในการแข่งขันของภาคเอกชนของไทย ตลอดจนตอบสนองเป้าหมายการพัฒนาประเทศ
 
2. จัดทำแนวทางการขับเคลื่อนแผนแม่บทไปสู่การปฏิบัติอย่างเป็นรูปธรรม โดยจัดทำโครงการนำร่อง (Pilot Projects) เพื่อเป็นต้นแบบในการส่งเสริมการขนส่งทางอากาศ
 
สนข. ได้ดำเนินการศึกษามาถึงขั้นตอนรายงานฉบับกลาง (Interim) โดยมีผลการศึกษาที่สำคัญ ประกอบด้วย การศึกษา รวบรวม ทบทวนข้อมูล ทั้งข้อมูลทุติยภูมิและการสัมภาษณ์เชิงลึกหน่วยงานที่เกี่ยวข้อง การศึกษาสถานการณ์และสภาพปัญหาด้านการขนส่งทางอากาศของประเทศไทย การศึกษาการพัฒนาสาขาขนส่งทางอากาศของต่างประเทศ เพื่อพิจารณารูปแบบและยุทธศาสตร์การพัฒนาด้านการบินของแต่ละประเทศและการนำมาประยุกต์ใช้กับประเทศไทย รวมถึงการศึกษาวิเคราะห์สภาพแวดล้อมภายในและภายนอก เพื่อวิเคราะห์ปัจจัยแวดล้อมที่เกี่ยวข้องกับอุตสาหกรรมการขนส่งทางอากาศ เพื่อให้เกิดความเข้าใจในสภาพปัจจุบันของระบบการขนส่งทางอากาศของประเทศ รวมถึงใช้เป็นประเด็นวิเคราะห์กลยุทธ์การนำเสนอนโยบายและมาตรการต่างๆ ที่เหมาะสม ทำให้สามารถกำหนดกรอบทิศทางของแผนแม่บทการขนส่งทางอากาศเบื้องต้น มีเป้าหมายหลักในการเป็นศูนย์กลางของธุรกิจการบินของภูมิภาคเอเชียแปซิฟิก โดยใช้ประโยชน์จากการเป็นจุดหมายปลายทางและจุดเปลี่ยนถ่ายที่สำคัญของภูมิภาค เพื่อเอื้อต่อการพัฒนาอุตสาหกรรมซ่อมบำรุงอากาศยาน (MRO) และอุตสาหกรรมผลิตชิ้นส่วนอากาศยาน ผลการศึกษาได้มีการกำหนดยุทธศาสตร์การพัฒนาด้านการขนส่งทางอากาศของไทย จำนวน 5 ด้าน ประกอบด้วย 1) ด้านระบบท่าอากาศยานและโครงสร้างพื้นฐานเชื่อมโยง 2) ด้านธุรกิจสายการบินและธุรกิจสนับสนุน 3) ด้านระบบการบริหารจราจรทางอากาศ 4) ด้านกลไกการกำกับดูแลและกฎระเบียบที่เกี่ยวข้อง และ 5) ด้านการพัฒนาบุคลากรด้านการบิน
 
ทั้งนี้ เพื่อให้การจัดทำยุทธศาสตร์การพัฒนาที่สามารถแก้ไขปัญหาและสามารถเพิ่มประสิทธิภาพระบบการขนส่งทางอากาศของประเทศไทยได้อย่างถูกต้อง ครบถ้วน สมบูรณ์ และเกิดประสิทธิภาพสูงสุด สนข. ได้จัดสัมมนากลุ่มย่อยครั้งที่ 1 เพื่อให้ผู้มีส่วนเกี่ยวข้องและผู้มีส่วนได้เสียในทุกภาคส่วนมีส่วนร่วมในการให้ข้อเสนอแนะ และข้อคิดเห็นร่วมกันต่อร่าง “ยุทธศาสตร์การพัฒนากลไกการกำกับดูแลและกฎระเบียบที่เกี่ยวข้อง” ซึ่งจะนำข้อคิดเห็น และข้อเสนอแนะอันเป็นประโยชน์จากทุกภาคส่วน มาปรับปรุงแก้ไข และประยุกต์ใช้ในการพิจารณาและวิเคราะห์ สำหรับการกำหนดกรอบทิศทางของแผนแม่บทการขนส่งทางอากาศของประเทศไทย ระยะ 10 ปี ให้มีความครบถ้วน สมบูรณ์ สอดคล้องกับสถานการณ์ และปัจจัยแวดล้อมที่เปลี่ยนแปลงไป เพื่อประโยชน์ต่อการพัฒนาด้านการขนส่งทางอากาศให้ก้าวหน้าสู่การเป็นศูนย์กลางการบินในระดับ Word class ของภูมิภาคเอเชียแปซิฟิคที่มีประสิทธิภาพและยั่งยืนต่อไป ทั้งนี้ สนข. จะจัดสัมมนาเพื่อรวบรวมข้อมูลสำหรับประกอบการจัดทำโครงการนำร่อง (Pilot Projects) เพื่อเป็นต้นแบบในการส่งเสริมการขนส่งทางอากาศในหัวข้อ “การพัฒนาเขตปลอดอากรที่ท่าอากาศยานสุวรรณภูมิ (Free Zone)” ในวันอังคารที่ 10 ตุลาคม 2560 และจัดสัมมนากลุ่มย่อย (Focus Group) ครั้งที่ 2 ในหัวข้อ “การบริหารจราจรทางอากาศ” ในวันพุธที่ 18 ตุลาคม 2560 ต่อไป 



ที่มา : http://www.thaigov.go.th/news/contents/details/7285