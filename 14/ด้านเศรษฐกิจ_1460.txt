รัฐบาลไทย-ข่าวทำเนียบรัฐบาล-กรมเจ้าท่าจัดชุดเฉพาะกิจตรวจสภาพความปลอดภัยเรือโดยสาร เรือภัตตาคาร โป๊ะเทียบเรือรองรับงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช







                                วันอังคารที่ 10 ตุลาคม 2560                              





    290  













   กรมเจ้าท่าจัดชุดเฉพาะกิจตรวจสภาพความปลอดภัยเรือโดยสาร เรือภัตตาคาร โป๊ะเทียบเรือรองรับงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช
 

   กรมเจ้าท่า (จท.) กระทรวงคมนาคม กำหนดแต่งตั้งคณะทำงานเฉพาะกิจเพื่อตรวจสภาพความพร้อม ความปลอดภัยของเรือโดยสาร เรือภัตตาคาร และโป๊ะเทียบเรือ  





เพื่อรองรับผู้โดยสารเรือในแม่น้ำเจ้าพระยา และคลองแสนแสบ ที่เดินทางมาร่วมในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช
 
สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงมีพระบรมราชโองการโปรดเกล้าฯ ให้จัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ณ พระที่นั่งดุสิตมหาปราสาท พระบรมมหาราชวัง และพระเมรุมาศท้องสนามหลวง รวมถึงบริเวณโดยรอบ ระหว่างวันที่ 25 - 27 ตุลาคม 2560 ซึ่งคาดว่าจะมีประชาชนเดินทางทั้งทางบกและทางเรือมาร่วมในพระราชพิธีฯ เป็นจำนวนมาก จท. ในฐานะหน่วยงานที่มีหน้าที่ในการกำกับ ควบคุม และดูแลจัดทำระบบรองรับการปฏิบัติการและการให้บริการด้านความปลอดภัยทางน้ำ ได้จัดตั้งคณะทำงานเป็นชุดเฉพาะกิจ จากกลุ่มตรวจท่า กลุ่มตรวจการเดินเรือ สำนักความปลอดภัยและสิ่งแวดล้อมทางน้ำ กลุ่มวิศวกรรมแม่น้ำ สำนักมาตรฐานเรือ และกลุ่มตรวจสภาพเรือ สำนักมาตรฐานเรือ เพื่อตรวจสอบความปลอดภัยของเรือโดยสาร เรือภัตตาคาร และโป๊ะเทียบเรือในแม่น้ำเจ้าพระยาเขตพื้นที่กรุงเทพมหานคร จังหวัดนนทบุรี และท่าเรือในคลองแสนแสบ

จท. ได้สั่งการให้ชุดเฉพาะกิจฯ ออกตรวจสภาพความปลอดภัยของเรือโดยสาร เรือภัตตาคาร ทั้งในแม่น้ำเจ้าพระยา และเรือโดยสารในคลองแสนแสบ โดยตรวจสภาพตัวเรือ เครื่องจักร อุปกรณ์ช่วยชีวิต ให้อยู่ในสภาพที่พร้อมใช้งาน และมีความปลอดภัย สำหรับท่าเรือโดยสารที่อยู่ในความรับผิดชอบของ จท. จำนวน 67 ท่าเรือ ได้แก่ ในแม่น้ำเจ้าพระยา จำนวน 39 ท่าเรือ และในคลองแสนแสบ จำนวน 28 ท่าเรือ ให้ตรวจสภาพโป๊ะเรือให้มั่นคง แข็งแรง ติดตั้งป้ายชื่อท่าเรือ ป้ายระบุจำนวนคนที่สามารถรับน้ำหนักในที่มองเห็นชัดเจน ติดตั้งไฟส่องสว่างตลอดทั่วบริเวณโป๊ะเรือและทางขึ้น - ลง ติดตั้งยางกั้นกระแทก และพวงชูชีพประจำทุกโป๊ะ รวมทั้งปรับปรุงทาสีโป๊ะเทียบเรือให้สวยงาม โดยเฉพาะท่าเรือในแม่น้ำเจ้าพระยาที่เป็นพื้นที่ควบคุมชั้นใน จำนวน 29 ท่าเรือ ให้ดำเนินการแล้วเสร็จภายในวันที่ 11 ตุลาคม 2560 และให้ศูนย์ควบคุมปฏิบัติการโทรทัศน์วงจรปิด (CCTV) ตรวจสอบความพร้อมของอุปกรณ์กล้องทุกจุดในแต่ละท่าเทียบเรือ ตลอดจนอุปกรณ์ในการสื่อสารต่าง ๆ ให้พร้อมใช้งานได้ตลอด 24 ชั่วโมง
 
และได้ขอความร่วมมือผู้ประกอบการเดินเรือ และท่าเรือที่ไม่ได้อยู่ในความรับผิดชอบของ จท. ให้ตรวจสภาพเรือโดยสารและท่าเรือให้ปลอดภัยพร้อมใช้งานตลอดเวลา สำหรับผู้ควบคุมเรือให้ปฏิบัติหน้าที่ให้เป็นไปตามกฎหมาย กฎระเบียบข้อบังคับการเดินเรือที่เกี่ยวข้อง และห้ามบรรทุกผู้โดยสารเกินจำนวนที่ได้รับอนุญาต รวมทั้งปฏิบัติตามคำแนะนำของเจ้าหน้าที่โดยเคร่งครัด
 
ทั้งนี้ สามารถสอบถามรายละเอียดเพิ่มเติมได้ที่ส่วนตรวจการเดินเรือ สำนักความปลอดภัยและสิ่งแวดล้อมทางน้ำ จท. โทร. 0 2233 1311 - 8 ต่อ 229, 308 หรือ 0 2233 0437 หรือสายด่วนเจ้าท่า 1199 ตลอด 24 ชั่วโมง



ที่มา : http://www.thaigov.go.th/news/contents/details/7287