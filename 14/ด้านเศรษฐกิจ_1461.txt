รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) อำนวยความสะดวกประชาชนที่จะเดินทางเข้าร่วมพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช 







                                วันอังคารที่ 10 ตุลาคม 2560                              





    303  













   บริษัท ท่าอากาศยานไทย จำกัด (มหาชน) อำนวยความสะดวกประชาชนที่จะเดินทางเข้าร่วมพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช 
 

   บริษัท ท่าอากาศยานไทย จำกัด (มหาชน) (ทอท.) กระทรวงคมนาคม อำนวยความสะดวกประชาชนที่จะเดินทางเข้าร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลย ระหว่างวันที่ 19 - 30 ตุลาคม 2560 





นายนิตินัย ศิริสมรรถการ กรรมการผู้อำนวยการใหญ่ ทอท. กล่าวว่า ตามที่รัฐบาลได้กำหนดจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ระหว่างวันที่ 25 - 29 ตุลาคม 2560 และถวายพระเพลิงพระบรมศพ ณ พระเมรุมาศ มณฑลพิธีท้องสนามหลวง ในวันที่ 26 ตุลาคม 2560 ในโอกาสนี้ ทอท. ขอน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพล อดุลยเดช ที่ทรงมีต่อพสกนิกรชาวไทยอย่างหาที่สุดมิได้ และร่วมถวายความจงรักภักดีด้วยการอำนวยความสะดวกประชาชนที่จะเดินทางเข้าร่วมพระราชพิธีถวายพระเพลิงพระบรมศพ โดยจัดรถรับส่งในเส้นทางท่าอากาศยานสุวรรณภูมิ (ทสภ.) - สนามหลวง (สถานีตำรวจนครบาลนางเลิ้ง) และท่าอากาศยานดอนเมือง (ทดม.) - สนามหลวง (สนามม้านางเลิ้ง) โดยไม่คิดค่าบริการ รวมทั้งยกเว้นค่าบริการจอดรถยนต์ ณ ลานจอดรถระยะยาว (Long Term Parking) ทสภ. และ ทดม. ได้จัดพื้นที่บริเวณอาคารจอดรถ 5 ชั้น อาคารคลังสินค้า และพื้นที่จอดรถฝ่ายสนามบินและอาคาร ให้ประชาชนจอดรถยนต์โดยไม่คิดค่าบริการ พร้อมทั้งจัดน้ำดื่มบรรจุขวดแจกฟรี สำหรับประชาชนที่เดินทางกับรถที่ให้บริการทั้งสองเส้นทาง ดังนี้
 
1.  เส้นทาง ทสภ. - สนามหลวง (สถานีตำรวจนครบาลนางเลิ้ง) จัดรถรับส่งประชาชน ระหว่างวันที่ 19 - 30 ตุลาคม 2560 ตั้งแต่เวลา 06.00 - 18.00 น. ยกเว้นวันที่ 26 ตุลาคม 2560 ให้บริการตั้งแต่เวลา 06.00 - 06.00 น. ของวันที่ 27 ตุลาคม 2560 ซึ่งประชาชนสามารถขึ้นรถได้บริเวณชั้น 1 ประตู 8 อาคารผู้โดยสาร และรถจอดส่งบริเวณสถานีตำรวจนครบาลนางเลิ้ง รวมทั้งยกเว้นค่าบริการจอดรถยนต์ สำหรับประชาชนที่นำรถไปจอดที่ลานจอดรถระยะยาว (Long Term Parking) โซน C, D และ E โดยสามารถรองรับรถยนต์ได้ประมาณ 2,100 คัน พร้อมจัดรถ Shuttle Bus รับส่งไปอาคารผู้โดยสาร
 
2.  เส้นทาง ทดม. - สนามหลวง (สนามม้านางเลิ้ง) จัดรถรับส่งประชาชน ระหว่างวันที่ 23 - 31 ตุลาคม 2560 ตั้งแต่เวลา 08.00 - 17.00 น. ยกเว้นวันที่ 26 ตุลาคม 2560 ให้บริการตั้งแต่เวลา 08.00 - 24.00 น. โดยประชาชนสามารถขึ้นรถได้บริเวณประตู 15 ชั้น 3 อาคารผู้โดยสารภายในประเทศ อาคาร 2 และรถจอดส่งบริเวณสนามม้านางเลิ้ง ทั้งนี้ ปลายทางอาจเปลี่ยนแปลงตามแผนการปิดเส้นทางจราจรรวมทั้ง ทดม. ได้จัดพื้นที่อาคารจอดรถ 5 ชั้น เฉพาะชั้น 2 - 3 บริเวณลานจอดรถยนต์หน้าอาคารจอดรถ 5 ชั้น บริเวณหน้าอาคารคลังสินค้า 1, 3 และ 4 และพื้นที่จอดรถฝ่ายสนามบินและอาคาร บริเวณหน้าช่องทางออกกองทัพอากาศ (ฝั่งเจ้เล้ง) ซึ่งสามารถรองรับรถยนต์ได้ประมาณ 1,000 คัน สำหรับให้ประชาชนนำรถมาจอดโดยไม่คิดค่าบริการ
 
นอกจากนี้ ในวันที่ 26 ตุลาคม 2560 ทอท. ได้อำนวยความสะดวกประชาชนที่จะเดินทางไปวัดดอนเมือง ซึ่งเป็นสถานที่จัดพิธีถวายดอกไม้จันทน์ สามารถนำรถมาจอดในลานจอดรถยนต์ ณ สำนักงานใหญ่ ทอท. โดยไม่คิดค่าบริการ



ที่มา : http://www.thaigov.go.th/news/contents/details/7288