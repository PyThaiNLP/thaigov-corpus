รัฐบาลไทย-ข่าวทำเนียบรัฐบาล-รมว.เกษตรฯ ย้ำ แก้กม.คุ้มครองพันธุ์พืช เกษตรกรไม่เสียสิทธิ 







                                วันพุธที่ 11 ตุลาคม 2560                              





    272  













   รมว.เกษตรฯ ย้ำ แก้กม.คุ้มครองพันธุ์พืช เกษตรกรไม่เสียสิทธิ 
 

   รมว.เกษตรฯ ย้ำ แก้กม.คุ้มครองพันธุ์พืช เกษตรกรไม่เสียสิทธิ แต่หากสร้างความสับสนพร้อมยุติการทบทวนทันที  





     พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ กล่าวถึงกรณีการปรับปรุงแก้ไข พ.ร.บ.คุ้มครองพันธุ์พืชของกรมวิชาการเกษตร ว่า กระทรวงเกษตรฯ เน้นย้ำมาตลอดในการพิจารณาข้อกำหนดใดๆ จะต้องคำนึงถึงประโยชน์ของเกษตรกรเป็นสำคัญ ซึ่งเรื่องดังกล่าวที่เกิดความสับสนและยังไม่เข้าใจในรายละเอียดถึงการแก้ไขกฎหมายดังกล่าวในวงกว้าง ซึ่งเบื้องต้นได้สั่งการให้กรมวิชาการเกษตรขยายเวลารับฟังความเห็นจากเดิม 20 ต.ค. 60 เป็น 20 พ.ย. 60 เพื่อให้เกิดความชัดเจน และครอบคลุมจากผู้มีส่วนเกี่ยวข้องทุกฝ่าย จากนั้นจะรวบรวมความเห็นทั้งหมดเพื่อหารือร่วมกับ เอ็นจีโอ นักวิชาการ สมาคมผู้ประกอบการ ผู้แทนสภาเกษตรกร และผู้แทนศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) อีกครั้ง เพื่อให้ได้ข้อสรุปที่ดีที่สุด เป็นประโยชนต่อเกษตรกรและต่อการคุ้มครองพันธุ์พืชของประเทศไทย ก่อนนำข้อสรุปเสนอมายังกระทรวงฯ พิจารณาต่อไป อย่างไรก็ตาม หากการปรับปรุงแก้ไขพ.ร.บ.คุ้มครองพันธุ์พืชยังเกิดความสับสนและไม่ชัดเจน ก็มีความเป็นไปได้ที่จะไม่ดำเนินการต่อและยุติการปรับปรุงทันที
    ด้านนายสุวิทย์  ชัยเกียรติยศ อธิบดีกรมวิชาการเกษตรกล่าวว่า ขณะนี้การดำเนินงานยังอยู่ในขั้นตอนแรกในการเสนอเพื่อปรับปรุงแก้ไข พ.ร.บ.คุ้มครองพันธุ์พืช โดยประเด็นที่ประชาชนและเกษตรกรยังเกิดความสับสนใน 2 กรณีคือ 1)พันธุ์พืชชนิดเดิมที่เกษตรกรมีการปลูกอยู่แล้ว สามารถดำเนินการได้ตามปกติ ไม่ผิดกฎหมายเกษตรกรสามารถเก็บผลผลิต และพันธุ์ไว้ปลูก หรือขายได้ตามปกติ ซึ่งมีปรากฏอยู่ในกฎหมายฉบับปัจจุบันตามมาตรา 33 อยู่แล้ว  ไม่ได้มีการปรับปรุงแก้ไขในฉบับใหม่แต่อย่างใด2)พันธุ์ใหม่ที่มีการปรับปรุงพันธุ์ ซึ่งถือเป็นพันธุ์ใหม่ เกษตรกรสามารถซื้อหรือเก็บส่วนขยายพันธุ์ไว้ใช้เองเพื่อปลูกได้ในรุ่นต่อไป โดยในกฎหมายฉบับปัจจุบันมาตรา 33 และฉบับปรับปรุงแก้ไข มาตรา 35 สิทธิของเกษตรกรยังคงเดิม มีเพียงประเด็นเดียว คือ หลักเกณฑ์ในเรื่องการเก็บเมล็ดพันธุ์ ซึ่งจะกำหนดเป็นปริมาณหรือพื้นที่ที่จะนำมาพิจารณาความชัดเจนอีกครั้งเท่านั้น
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai



ที่มา : http://www.thaigov.go.th/news/contents/details/7333