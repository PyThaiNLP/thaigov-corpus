รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม แถลงข่าวผลการประชุมคณะรัฐมนตรีในส่วนที่เกี่ยวข้องกับกระทรวงคมนาคม (วันที่ 10 ตุลาคม 2560)







                                วันพฤหัสบดีที่ 12 ตุลาคม 2560                              





    317  













   นายอาคม เติมพิทยาไพสิฐ รัฐมนตรีว่าการกระทรวงคมนาคม แถลงข่าวผลการประชุมคณะรัฐมนตรีในส่วนที่เกี่ยวข้องกับกระทรวงคมนาคม (วันที่ 10 ตุลาคม 2560)
 

   นายอาคม เติมพิทยาไพสิฐ รัฐมนตรีว่าการกระทรวงคมนาคม แถลงข่าวผลการประชุมคณะรัฐมนตรีในส่วนที่เกี่ยวข้องกับกระทรวงฯ เมื่อวันที่ 10 ตุลาคม 2560 ณ ห้องราชดำเนิน กระทรวงคมนาคม 





   นายอาคม เติมพิทยาไพสิฐ กล่าวว่า คณะรัฐมนตรี (ครม.) ได้ประชุมเมื่อวันที่ 10 ตุลาคม 2560 มีเรื่องที่เกี่ยวข้องกับกระทรวงฯ ดังนี้

1. ร่างกฎกระทรวงยกเว้นค่าธรรมเนียมการใช้ยานยนตร์บนทางหลวงพิเศษหมายเลข 7 และทางหลวงพิเศษหมายเลข 9 ระหว่างวันที่ 24 - 27 ตุลาคม 2560
ครม. เห็นชอบร่างกฎกระทรวงยกเว้นค่าธรรมเนียมการใช้ยานยนตร์บนทางหลวงพิเศษหมายเลข 7 สายกรุงเทพมหานคร - บ้านฉาง ตอนกรุงเทพมหานคร - เมืองพัทยา รวมทางแยกไปบรรจบทางหลวงแผ่นดินหมายเลข 34 (บางวัว) ทางแยกเข้าชลบุรี ทางแยกเข้าท่าเรือแหลมฉบัง และทางแยกเข้าพัทยา และบนทางหลวงพิเศษหมายเลข 9 สายวงแหวนรอบนอกกรุงเทพมหานคร (ถนนกาญจนาภิเษก) ตอนบางปะอิน - บางพลี ตั้งแต่เวลา 00.01 น. ของวันที่ 24 ตุลาคม 2560 ถึงเวลา 24.00 น. ของวันที่ 27 ตุลาคม 2560

ทั้งนี้ กระทรวงฯ ได้จัดทำแผนอำนวยความสะดวกและรองรับการเดินทางของประชาชนในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช โดยบูรณาการข้อมูลการเดินทาง ทั้งทางบก ทางน้ำ ทางอากาศ และทางราง ดำเนินงานระหว่างวันที่ 19 - 30 ตุลาคม 2560 ในการนี้ ได้ให้กรมทางหลวงอำนวยความสะดวกและความปลอดภัยในการเดินทางทั่วประเทศ จัดจุดบริการประชาชนและจุดพักรถ รวมถึงพิจารณายกเว้นค่าธรรมเนียมการใช้ยานยนตร์บนทางหลวงพิเศษ เพื่ออำนวยความสะดวก รวดเร็ว ปลอดภัย และลดภาระค่าใช้จ่ายการเดินทางของประชาชน 

2. ร่างเอกสารที่จะมีการรับรองและลงนามระหว่างการประชุมรัฐมนตรีขนส่งอาเซียน ครั้งที่ 23 และการประชุมอื่น ๆ ที่เกี่ยวข้อง
ครม. เห็นชอบร่างเอกสารที่จะมีการรับรองและลงนามระหว่างการประชุมรัฐมนตรีขนส่งอาเซียน ครั้งที่ 23 และการประชุมอื่น ๆ ที่เกี่ยวข้อง ดังนี้

1) ร่างขอบเขตการประเมินความปลอดภัยของผู้ประกอบการสายการบินต่างชาติในอาเซียน (Terms of Reference (TOR) for ASEAN Foreign Operator Safety Assessment: AFOSA) หรือ ร่าง TOR ของ AFPSA เพื่อส่งเสริมมาตรฐานของประเทศสมาชิกอาเซียนด้านความปลอดภัยของผู้ประกอบการสายการบินต่างชาติที่ทำการบินในประเทศสมาชิกอาเซียน ทำให้เกิดความเชื่อมั่นระหว่างกัน โดยยึดหลักการตามข้อกำหนดของอนุสัญญาว่าด้วยการบินพลเรือนระหว่างประเทศ
2) ร่างแผนแม่บทว่าด้วยการบริหารจราจรทางอากาศในอาเซียน (ASEAN Air Traffic Management Master Plan) หรือ ASEAN ATM Master Plan เพื่อจัดทำแผนการดำเนินงานด้านการบริหารจราจรทางอากาศที่ไร้รอยต่อ ส่งเสริมการดำเนินการด้านการจราจรทางอากาศของประเทศสมาชิกอาเซียนให้มีระบบการสื่อสาร ระบบเครื่องช่วยเดินอากาศ ระบบติดตามอากาศยาน และอื่น ๆ ที่เป็นมาตรฐานเดียวกัน เพื่อรองรับพัฒนาการของตลาดการบินอาเซียน และการใช้ห้วงอากาศในภูมิภาคอย่างมีประสิทธิภาพ
3) ร่างพิธีสารเพื่ออนุวัติข้อผูกพันชุดที่ 10 ของบริการขนส่งทางอากาศ ภายใต้กรอบความตกลงว่าด้วยบริการของอาเซียน (Protocol to Implement the 10th Package of Commitments on Air Transport Services under ASEAN Framework Agreement on Services) เพื่อเปิดตลาดบริการสาขาการขนส่งทางอากาศระหว่างประเทศสมาชิกอาเซียน โดยประเทศไทยได้ยื่นเสนอเปิดตลาดบริการเติมน้ำมันอากาศยาน เฉพาะบริการเติมน้ำมันเข้าอากาศยาน (Into – plane Fueling Services) ซึ่งไม่ขัดต่อกฎหมายและระเบียบภายในของประเทศไทย ทั้งนี้ ร่างพิธีสารจะมีผลบังคับใช้เมื่อประเทศสมาชิกอาเซียนตั้งแต่ 7 ประเทศ ขึ้นไปให้สัตยาบัน และจะมีผลบังคับใช้เฉพาะประเทศที่ให้สัตยาบันแล้วเท่านั้น
4) ร่างพิธีสาร 3 สิทธิการทำการบินโดยใช้ชื่อเที่ยวบินร่วมกันสำหรับเส้นทางบินภายในประเทศ (Protocol 3 on Domestic Code-Share Rights) แนบท้ายความตกลงพหุภาคีอาเซียนว่าด้วยการเปิดเสรีอย่างเต็มที่สำหรับบริการขนส่งผู้โดยสารทางอากาศ (ASEAN Multilateral Agreement on the Full Liberalization of Passengers Air Services) ซึ่งความตกลงดังกล่าวได้ลงนามเมื่อวันที่ 12 พฤศจิกายน 2553 ณ บรูไนดารุสซาลาม โดยร่างพิธีสาร 3 มีสาระสำคัญ ได้แก่ (1) การส่งเสริมความสามารถทางการแข่งขันให้แก่สายการบินของประเทศสมาชิกอาเซียน โดยการให้สายการบินฯ สามารถให้บริการด้านการใช้ชื่อเที่ยวบินร่วมกันสำหรับเส้นทางภายในประเทศอย่างไม่จำกัด ภายใต้เงื่อนไข สายการบินฯ จะต้องไม่บริการรับส่งผู้โดยสารและสินค้าระหว่างสองจุดใด ๆ ภายในประเทศอื่นที่ไม่ใช่ประเทศตนเอง (on cabotage) โดยเที่ยวบินนั้นต้องมีต้นทางมาจากประเทศของตน (2) ร่างพิธีสารจะมีผลบังคับใช้เมื่อประเทศสมาชิกอาเซียนตั้งแต่ 3 ประเทศขึ้นไปให้สัตยาบัน และจะมีผลบังคับใช้เฉพาะประเทศที่ให้สัตยาบันแล้วเท่านั้น
5) ร่างข้อตกลงยอมรับร่วมใบอนุญาตผู้ปฏิบัติหน้าที่ประจำเที่ยวบิน (Mutual Recognition Arrangement (MRA) on Flight Crew Licensing) เพื่อกำหนดขอบเขตการยอมรับร่วมกันของใบรับรองและใบอนุญาตผู้ปฏิบัติหน้าที่ประจำเที่ยวบินของประเทศสมาชิกอาเซียนในการรองรับตลาดการบินร่วมของอาเซียน สนับสนุนความร่วมมือด้านความปลอดภัยการบินภายในภูมิภาคอาเซียน และส่งเสริมการแลกเปลี่ยนบุคลากรที่มีประสิทธิภาพระหว่างกัน โดยประเทศสมาชิกอาเซียนจะพิจารณาทบทวนการดำเนินการตามข้อตกลงฯ ทุก ๆ 5 ปี และร่างเอกสารฉบับนี้จะมีผลบังคับใช้เมื่อประเทศสมาชิกอาเซียนให้สัตยาบันครบทั้ง 10 ประเทศ
6) ร่างบันทึกความเข้าใจระหว่างหน่วยงานด้านการสอบสวนอากาศยานของประเทศสมาชิกอาเซียนและหน่วยงานด้านการบินพลเรือนของจีน เกี่ยวกับความร่วมมือด้านการสอบสวนอุบัติเหตุและอุบัติการณ์อากาศยาน (Memorandum of Understanding between the Authorities in charge of Aircraft Investigation of ASEAN Member States and the Civil Aviation Administration of China on Cooperation relating to Aircraft Accident and Incident Investigation) เพื่อกำหนดกรอบความร่วมมือระหว่างอาเซียน - จีน ด้านการสอบสวนอากาศยานประสบอุบัติเหตุและอุบัติการณ์ ในการดำเนินการต่าง ๆ ไม่มากกว่าที่กฎหมายภายในและข้อบังคับของแต่ละภาคีจะอนุญาต ทั้งนี้ ร่างบันทึกความเข้าใจฉบับนี้ไม่มีผลผูกพันทางกฎหมาย



ที่มา : http://www.thaigov.go.th/news/contents/details/7371