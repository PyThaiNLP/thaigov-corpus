รัฐบาลไทย-ข่าวทำเนียบรัฐบาล-พาณิชย์เสริมความแกร่ง CLMVT บูมการค้าชายแดน







                                วันจันทร์ที่ 20 มีนาคม 2560                              





    307  













   พาณิชย์เสริมความแกร่ง CLMVT บูมการค้าชายแดน
 

   นางอภิรดี ตันตราภรณ์ รัฐมนตรีว่าการกระทรวงพาณิชย์เปิดเผยว่า ตามที่ได้มอบนโยบายด้านการค้าชายแดนกับประเทศเพื่อนบ้านให้ผู้บริหารทั้งส่วนกลางและส่วนภูมิภาค เพื่อเร่งผลักดันมูลค่าการค้าชายแดนให้   ไปสู่เป้าหมาย 1.8 ล้านล้านบาท ในปี 2560 นั้น 





   นอกจากจะให้สนับสนุนการค้าด่านถาวรแล้ว ยังเห็นความสำคัญของการค้าชายแดนจุดผ่อนปรนและช่องทางธรรมชาติอีกด้วย เพื่อให้ประชาชนในท้องถิ่นที่มีอาณาเขตติดต่อกับประเทศเพื่อนบ้านได้มีการทำมาค้าขายระหว่างกันเป็นการสร้างงานสร้างรายได้อีกทางหนึ่ง ซึ่งได้มอบหมาย ให้พาณิชย์จังหวัดในพื้นที่จังหวัดชายแดนให้ความสำคัญในการบูรณาการร่วมกันทั้งภาครัฐและเอกชนเพื่อสร้างความสัมพันธ์กับประเทศเพื่อนบ้าน
สำหรับการค้าชายแดนระหว่างไทยกับ สปป.ลาว ซึ่งเป็นเพื่อนบ้านใกล้ชิดกับไทยมีภาษาและวัฒนธรรมคล้ายคลึงกัน มีการค้าขายระหว่างกันผ่านด่านชายแดนในพื้นที่ภาคเหนือและภาคอีสานรวม 12 จังหวัด มีมูลค่าการค้าชายแดนระหว่างกันกว่า 200,000  ล้านบาท โดยในปี 2559 ที่ผ่านมา ประเทศไทยได้ดุลการค้า สปป.ลาวกว่า 69,000 ล้านบาท มีการค้าขายกันตั้งแต่ของใช้ในชีวิตประจำวันทั้งสินค้าอุปโภคบริโภค ไปจนถึงสินค้าอุตสาหกรรม เช่น รถยนต์ น้ำมันเชื้อเพลิง วัสดุก่อสร้างเป็นต้น
ด้านนายชาญยุทธ วันดี พาณิชย์จังหวัดบึงกาฬเปิดเผยว่า เมื่อ วันที่ 8 มีนาคม 2560 : จังหวัดบึงกาฬ    เป็นเจ้าภาพการจัดประชุมคณะผู้บริหารระดับสูง 3 ประเทศ 9 จังหวัด ที่ใช้ถนนหมายเลข 8 และหมายเลข 12      (ไทย-ลาว-เวียดนาม) ครั้งที่ 20  ณ โรงแรมเดอะวัน อำเภอเมือง จังหวัดบึงกาฬ และในโอกาสนี้สำนักงานพาณิชย์จังหวัดบึงกาฬ ร่วมกับหอการค้าจังหวัดบึงกาฬ ได้รับมอบหมายให้เป็นผู้จัดประชุมเจรจาจับคู่ธุรกิจการค้า(Business Matching) ระหว่างนักธุรกิจของทั้ง 3 ประเทศ 9 จังหวัด ผลสำเร็จในการดำเนินการเจรจาจับคู่ธุรกิจ  ในครั้งนี้คือได้มีการบันทึกความร่วมมือด้านการค้าการลงทุนระหว่างกัน จำนวน 26 ฉบับ รวม 12 ประเภทธุรกิจ ได้แก่ ธุรกิจท่องเที่ยว/โรงแรม/เครื่องสำอาง/โลจิสติกส์/ค้าปลีก ค้าส่ง/อุตสาหกรรมพลังงาน/วัสดุก่อสร้าง (หิน ทราย และอื่นๆ)/การให้บริการนำเข้า-ส่งออก/วัสดุและปัจจัยทางการเกษตร/อาหารและผลิตภัณฑ์แปรรูป/ผลิตภัณฑ์กระเป๋าหนัง เป็นต้น มูลค่าการเจรจาธุรกิจกว่า 150 ล้านบาท
นอกจากนี้ที่ประชุมยังได้บรรลุข้อตกลงในการจัดตั้งสมาคมธุรกิจส่งออก นำเข้า วัสดุก่อสร้าง หิน และอื่นๆ ระหว่างจังหวัดบึงกาฬ-แขวงบอลิคำไซ-แขวงคำม่วน รวมทั้งการจัดสร้างเครือข่ายผ่านสื่อออนไลน์ กลุ่ม line Application และ Facebook :  3C9P Thai-Laos-Vietnam เพื่อเป็นการสื่อสารด้านการดำเนินธุรกิจระหว่างกันต่อไป ซึ่งการค้าชายแดนระหว่างจังหวัดบึงกาฬกับแขวงบอลิคำไซ สปป.ลาว ขณะนี้ประชาชนยังต้องเดินทางและขนส่งสินค้าโดยทางเรือและแพขนานยนต์ (เนื่องจากยังไม่มีสะพานข้ามแม่น้ำโขง) มีมูลค่าการค้ากว่า 3,000  ล้านบาท
ทั้งนี้หากมีการสร้างสะพานข้ามแม่น้ำโขงเชื่อมระหว่าง 2 พื้นที่ดังกล่าว คาดว่าการค้าชายแดนระหว่างกันจะเพิ่มสูงขึ้นเป็นอย่างมาก นางอภิรดี กล่าว 



ที่มา : http://www.thaigov.go.th/news/contents/details/2501