รัฐบาลไทย-ข่าวทำเนียบรัฐบาล-กรุงไทยเซ็น MOU ขอนแก่นสังคมไร้เงินสด และขอนแก่นสมาร์ทซิตี้ สู่ Thailand 4.0







                                วันอังคารที่ 31 ตุลาคม 2560                              





    362  





      พิมพ์    
     
    
















   กรุงไทยเซ็น MOU ขอนแก่นสังคมไร้เงินสด และขอนแก่นสมาร์ทซิตี้ สู่ Thailand 4.0
 

   ธ.กรุงไทยได้ลงนามบันทึกข้อตกลงร่วมกับขอนแก่นสังคมไร้เงินสด 4.0 และขอนแก่นสมาร์ทซิตี้ เพื่อศึกษาและพัฒนา สนับสนุนให้จังหวัดขอนแก่นเป็นเมืองอัจฉริยะ และพัฒนามหาวิทยาลัยขอนแก่นสู่สังคมไร้เงินสดที่สมบูรณ์แบบ 





   นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ในวันนี้(31 ตุลาคม) ณ มหาวิทยาลัยขอนแก่น  ทางธนาคารได้ทำการลงนามบันทึกข้อตกลง(MOU)กับมหาวิทยาลัยขอนแก่น โดยรศ.ดร.กิตติชัย  ไตรรัตนศิริชัย อธิการบดี  มหาวิทยาลัยขอนแก่น ในโครงการพัฒนามหาวิทยาลัยขอนแก่นสู่สังคมไร้เงินสด 4.0 และภาคเอกชน คือ บริษัทขอนแก่นพัฒนาเมือง จำกัด บริษัท ช ทวี จำกัด(มหาชน) และบริษัท จัมป์อัพ จำกัด ในโครงการพัฒนาจังหวัดขอนแก่นสู่เมืองอัจฉริยะ(Khon Kaen Smart City) โดยพิธีดังกล่าวได้รับเกียรติจากนายสมศักดิ์ จังตระกูล ผู้ว่าราชการจังหวัดขอนแก่น และดร.ณรงค์ชัย อัครเศรณี นายกสภามหาวิทยาลัยขอนแก่น มาร่วมเป็นสักขีพยาน
    
โดยความร่วมมือในครั้งนี้ เพื่อสนับสนุนนโยบายด้าน National  e-Payment ของภาครัฐ และสอดคล้องแผนแม่บทของสมาร์ทซิตี้จังหวัดขอนแก่น  ธนาคารกรุงไทยจะเป็นผู้ให้บริการจัดการทางการเงินผ่านระบบ KTB Digital Platform เช่น การออกบัตรเงินสดอิเล็กทรอนิกส์(e-Money Card) การรับชำระเงินด้วยบัตรอิเล็กทรอนิกส์ของธนาคาร(Debit& Credit Card) ผ่านเครื่องรูดบัตร EDC (Electronic Data Capture Device) การรับชำระเงินด้วย QR Code ผ่านอุปกรณ์ Smart Device เป็นต้น เพื่อมุ่งเน้นการลดการใช้เงินสด ลดความเสี่ยงและความยุ่งยากในการบริหารจัดการเงินสด

ที่ผ่านมากรุงไทยในฐานะธนาคารของรัฐได้ให้การสนับสนุนในการขับเคลื่อนนโยบาย Cashless society ของรัฐ อย่างเต็มที่เพื่อเพิ่มประสิทธิผลและประสิทธิภาพในการเข้าถึงและความสะดวกในการใช้บริการทางการเงินอย่างทั่วถึงของประชาชนทุกภาคส่วน เช่น การให้บริการพร้อมเพย์ การสนับสนุนการออกบัตรสวัสดิการแห่งรัฐ   รวมทั้ง ธนาคารได้เปิดตัวแอปพลิเคชั่น “เป๋าตุง” และให้บริการรับชำระเงินด้วยระบบ QR Code ทำให้การซื้อ-ขาย สะดวกสบาย และ ตรวจสอบได้ง่ายขึ้น

“ ธนาคารมีความยินดีเป็นอย่างยิ่งที่มีส่วนร่วมในการพัฒนาจังหวัดขอนแก่นให้เป็นเมืองอัจฉริยะ และพัฒนามหาวิทยาลัยขอนแก่นสู่สังคมไร้เงินสดที่สมบูรณ์แบบ ซึ่งเชื่อว่าการเปิดตัวผลิตภัณฑ์นวัตกรรมไร้เงินสดต่างๆ ของกรุงไทยจะช่วยเป็นแรงผลักดันสำคัญในการเพิ่มประสิทธิภาพทางการเงิน และทำให้เศรษฐกิจประเทศเติบโตไปในอนาคตอย่างแข็งแรงและมั่นคง”
    
ฝ่ายสื่อสารองค์กรและภาพลักษณ์
โทร.0-2208-4174-7 



ที่มา : http://www.thaigov.go.th/news/contents/details/7692