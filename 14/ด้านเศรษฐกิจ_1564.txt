รัฐบาลไทย-ข่าวทำเนียบรัฐบาล-รายงานการจัดอันดับความยากง่ายในการประกอบธุรกิจ (Doing Business Report 2018) ของธนาคารโลก







                                วันพุธที่ 1 พฤศจิกายน 2560                              





    363  





      พิมพ์    
     
    
















   รายงานการจัดอันดับความยากง่ายในการประกอบธุรกิจ (Doing Business Report 2018) ของธนาคารโลก
 

   ธนาคารโลกได้เผยแพร่จากการจัดอันดับความยากง่ายในการประกอบธุรกิจประจำปี 2561 ประเทศไทยได้รับการจัดอันดับอยู่ที่ 26 เพิ่มขึ้น 20 อันดับ จากอันดับที่ 46 ในปีที่แล้ว โดยประเทศไทยได้รับคะแนน 77.44 คะแนน เพิ่มขึ้นจากปีที่แล้ว 5.68 คะแนน 





   นายสุวิชญ โรจนวานิช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยภายหลังจากที่ธนาคารโลกได้เผยแพร่จากการจัดอันดับความยากง่ายในการประกอบธุรกิจประจำปี 2561 (Doing Business 2018) ของประเทศต่าง ๆ รวม 190 ประเทศ เมื่อวันที่ 31 ตุลาคม 2560 ตามเวลาของกรุงวอชิงตัน ดี.ซี. สหรัฐอเมริกา ว่า ประเทศไทยได้รับการจัดอันดับอยู่ที่ 26 เพิ่มขึ้น 20 อันดับ จากอันดับที่ 46 ในปีที่แล้ว โดยประเทศไทยได้รับคะแนน 77.44 คะแนน เพิ่มขึ้นจากปีที่แล้ว 5.68 คะแนน นับเป็นการพัฒนามากที่สุดเป็นอันดับที่ 2 ของโลก และมีคะแนนขึ้นมาใกล้เคียงกับประเทศสิงคโปร์ ซึ่งอยู่อันดับที่ 2 (84.57 คะแนน) และมาเลเซีย ซึ่งอยู่ในอันดับที่ 24 (78.43 คะแนน)

การที่ประเทศไทยมีอันดับดีขึ้นถึง 20 อันดับภายในปีเดียว เป็นผลจากความพยายามอย่างหนักของรัฐบาลในการดำเนินมาตรการต่าง ๆ ไม่ว่าจะเป็นความพยายามลดขั้นตอนการขออนุมัติ หรือการนำระบบดิจิทัลเข้ามาให้บริการภาครัฐ รวมถึงการปรับปรุงกฎระเบียบต่าง ๆ ให้สอดคล้องกับบริบททางธุรกิจที่เปลี่ยนแปลงเพื่อเพิ่มความสามารถในการแข่งขันได้ดีขึ้น รายงานฉบับนี้สะท้อนถึงความสำเร็จของประเทศไทยในการปรับปรุงสภาพแวดล้อมให้เอื้อต่อการประกอบธุรกิจในรอบปีที่ผ่านมาใน 6 ด้าน ได้แก่ (1) ด้านการเริ่มต้นธุรกิจ ที่ประเทศไทยมีอันดับดีขึ้นจากอันดับที่ 78 (87.01 คะแนน) ในปีที่แล้ว เป็นอันดับที่ 36 (92.34 คะแนน) ในปีนี้ ภายหลังจากที่รัฐบาลมีนโยบายยกเลิกการใช้ตราประทับบริษัทในใบหุ้น และยกเลิกข้อกำหนดในการขออนุมัติระเบียบข้อบังคับในการทำงานของบริษัทจากกรมสวัสดิการและคุ้มครองแรงงาน ส่งผลให้ระยะเวลาในการเริ่มต้นธุรกิจลดลงจากเดิม 25.5 วันเหลือเพียง 4.5 วัน (2) ด้านการขอใช้ไฟฟ้า โดยประเทศไทยมีอันดับดีขึ้นจากอันดับที่ 37 (83.22 คะแนน) เป็นอันดับที่ 13 (90.99 คะแนน) เป็นผลมาจากการดำเนินการเพื่อลดขั้นตอนในการขอใช้ไฟฟ้าลงจาก 5 ขั้นตอน เหลือ 4 ขั้นตอน และลดระยะเวลาดำเนินการลงจาก 37 วันเหลือ 32 วัน (3) ด้านการได้รับสินเชื่อ ที่ประเทศไทยมีอันดับดีขึ้นจากอันดับที่ 82 (50.00 คะแนน) มาอยู่อันดับที่ 42 (70.00 คะแนน) จากการที่ประเทศไทยได้ปรับปรุงพระราชบัญญัติหลักประกันทางธุรกิจ พ.ศ. 2558 ซึ่งขยายประเภทของทรัพย์สินที่สามารถนำมา เป็นหลักประกันในการขอสินเชื่อให้หลากหลายครอบคลุมสังหาริมทรัพย์และทรัพย์สินทางปัญญา และได้ปรับปรุงพระราชบัญญัติล้มละลาย พ.ศ. 2483 เพื่อให้กระบวนการบังคับหลักประกันมีกรอบเวลาชัดเจนขึ้น (4) ด้านการคุ้มครองผู้ลงทุนเสียงข้างน้อย ประเทศไทยมีอันดับดีขึ้นจากอันดับที่ 27 (66.67 คะแนน) มาอยู่ที่อันดับ 16 (73.33 คะแนน) เนื่องจากได้ปรับปรุงแก้ไขพระราชบัญญัติบริษัทมหาชนจำกัด พ.ศ. 2535 ประมวลกฎหมายแพ่งและพาณิชย์ ในมาตรา 1201 เกี่ยวกับการจ่ายปันผล และออกประกาศคณะกรรมการกำกับตลาดทุน ที่ ทจ 39/2559 เรื่อง การขออนุญาตและการอนุญาตให้เสนอขายหุ้นที่ออกใหม่ ซึ่งเป็นการเพิ่มสิทธิและบทบาทของผู้ลงทุนเสียงข้างน้อยในการตรวจสอบกรรมการและเพิ่มการมีส่วนร่วมในกระบวนการตัดสินใจของบริษัท (5) ด้านการชำระภาษี ประเทศไทยมีอันดับที่เพิ่มขึ้นจากอันดับที่ 109 (68.68 คะแนน) มาอยู่อันดับที่ 67 (76.73 คะแนน) เนื่องจากกรมสรรพากรได้นำระบบการสุ่มตรวจสอบภาษีตามระดับความเสี่ยง (Risk Based Audit) มาใช้ เพื่อลดความน่าจะเป็นของผู้ประกอบการที่ปฏิบัติทางภาษีอย่างถูกต้องจากการถูกตรวจสอบจากเจ้าหน้าที่ และได้ปรับเพิ่มค่าลดหย่อนสำหรับค่าใช้จ่ายเพื่อการลงทุนด้วย และ (6) ด้านการบังคับให้เป็นไปตามข้อตกลง ประเทศไทยมีอันดับดีขึ้นจากอันดับที่ 51 (64.54 คะแนน) มาอยู่อันดับที่ 34 (67.91 คะแนน) เนื่องจากกรมบังคับคดีได้มีการนำระบบอิเล็กทรอนิกส์มาใช้เพื่อเพิ่มประสิทธิภาพการบริหารจัดการคดีซึ่งช่วยลดระยะเวลาดำเนินการจาก   440 วัน เหลือ 420 วัน

แม้ว่าจะมีอันดับโดยรวมดีขึ้นมากในครั้งนี้ อย่างไรก็ดี ประเทศไทยยังจำเป็นต้องดำเนินการปรับปรุงสภาพแวดล้อมทางธุรกิจให้มีความสะดวกและเอื้อต่อการแข่งขันของผู้ประกอบการในด้านต่าง ๆ อย่างต่อเนื่องต่อไปเพื่อให้มั่นใจว่าประเทศไทยจะสามารถแข่งขันกับประเทศคู่แข่งได้ในระยะยาวและผลประโยชน์จากการปฏิรูปสภาพแวดล้อมทางธุรกิจจะนำมาซึ่งการเพิ่มการลงทุนและมีการจ้างงานคุณภาพมากขึ้นในอนาคต
    
อนึ่ง รายงาน Doing Business ของธนาคารโลกมีวัตถุประสงค์เพื่อเปรียบเทียบสภาพแวดล้อมและการอำนวยความสะดวกของภาครัฐในการประกอบธุรกิจของเอกชนในประเทศต่าง ๆ ครอบคลุมตัวชี้วัดของวงจรธุรกิจตั้งแต่การเริ่มจัดตั้งธุรกิจ การดำเนินธุรกิจ และการเลิกธุรกิจ โดยกำหนดตัวชี้วัดรวมทั้งสิ้น 10 ด้าน ประกอบด้วย 1) ด้านการเริ่มต้นธุรกิจ 2) ด้านการขออนุญาตก่อสร้าง 3) ด้านการขอใช้ไฟฟ้า 4) ด้านการจดทะเบียนทรัพย์สิน 5) ด้านการได้รับสินเชื่อ 6) ด้านการคุ้มครองผู้ลงทุนเสียงข้างน้อย 7) ด้านการชำระภาษี  8) ด้านการค้าระหว่างประเทศ 9) ด้านการบังคับให้เป็นไปตามข้อตกลง และ 10) ด้านการแก้ปัญหาการล้มละลาย

สำนักนโยบายเศรษฐกิจระหว่างประเทศ สำนักงานเศรษฐกิจการคลัง
โทร. 0 2273 9020 ต่อ 3681 



ที่มา : http://www.thaigov.go.th/news/contents/details/7728