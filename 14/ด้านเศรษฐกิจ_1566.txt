รัฐบาลไทย-ข่าวทำเนียบรัฐบาล-บีโอไอเดินหน้าช่วยผู้ผลิตชิ้นส่วนไทยเชื่อมโยงอุตสาหกรรมเรือ







                                วันพฤหัสบดีที่ 2 พฤศจิกายน 2560                              





    268  













   บีโอไอเดินหน้าช่วยผู้ผลิตชิ้นส่วนไทยเชื่อมโยงอุตสาหกรรมเรือ
 

   บีโอไอเดินหน้าขยายกิจกรรมเชื่อมโยงอุตสาหกรรมเรือ นำผู้ผลิตชิ้นส่วนยานยนต์ อิเล็กทรอนิกส์ และเครื่องจักร  กว่า 100 ราย ร่วมงานนิทรรศการเทคโนโลยีเรือในทศวรรษหน้า ระหว่าง 15-17 พ.ย.นี้พร้อมเปิดเวทีจับคู่ธุรกิจ 





นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน  (บีโอไอ) เปิดเผยว่า  บีโอไอได้เพิ่มบทบาทและภารกิจของกองพัฒนาและเชื่อมโยงการลงทุน หรือ BUILD (บิลด์) เดิมที่ทำหน้าที่เป็นสื่อกลางเชื่อมโยงระหว่างผู้ซื้อกับผู้ขายในกลุ่มอุตสาหกรรมชิ้นส่วนยานยนต์ อิเล็กทรอนิกส์ เครื่องจักร เป็นหลักให้ขยายไปสู่การช่วยพัฒนาผู้ประกอบการไทยให้เป็นผู้ผลิตชิ้นส่วน สำหรับอุตสาหกรรมที่ใช้เทคโนโลยีและนวัตกรรมมากขึ้น รวมถึงสร้างความร่วมมือกับหน่วยงานอื่น ๆ เพื่อให้ครอบคลุมอุตสาหกรรมใหม่ ๆ

ล่าสุดได้ขยายกิจกรรมไปสู่การเชื่อมโยงในอุตสาหกรรมเรือ โดยระหว่างวันที่ 15-17 พฤศจิกายน 2560 นี้  บิลด์จะนำผู้ผลิตชิ้นส่วนไทยกว่า  100 ราย  ซึ่งเป็นผู้ผลิตชิ้นส่วนยานยนต์ อิเล็กทรอนิกส์ และเครื่องจักร ร่วมกิจกรรมจับคู่ธุรกิจ (Business Matching) ภายในงานแสดงนิทรรศการเทคโนโลยีเรือในทศวรรษหน้า ครั้งที่ 4 (The 4th Ship Technology for The Next Decade: ShipTech IV) ซึ่งจัดโดย  กรมอู่ทหารเรือ ณ โรงแรมรอยัลคลิฟบีช พัทยา จังหวัดชลบุรี

สำหรับงานดังกล่าว เป็นงานแสดงนิทรรศการเทคโนโลยีเรือในทศวรรษหน้าของไทยมีการนำเสนอผลิตภัณฑ์ เครื่องมืออุปกรณ์ ที่มีเทคโนโลยีล้ำสมัยเกี่ยวกับอุตสาหกรรมเรือ ของภาครัฐและเอกชนที่เกี่ยวข้องมาจัดแสดง  ซึ่งจะเป็นโอกาสให้ผู้ผลิตชิ้นส่วนและอุปกรณ์ของไทยได้แลกเปลี่ยนประสบการณ์ด้านเทคโนโลยีและสร้างโอกาสในการเชื่อมโยงการผลิตชิ้นส่วนอุตสาหกรรมเรือ กับผู้ผลิตรายใหญ่จาก    ทั้งในและต่างประเทศ
 
“ภายในงานนี้บีโอไอตั้งเป้าหมายที่จะสร้างเครือข่าย และเชื่อมโยงธุรกิจระหว่างผู้ผลิตไทยกับผู้ผลิตรายใหญ่ในอุตสาหกรรมเรือและชิ้นส่วนอุปกรณ์ที่เกี่ยวข้อง ซึ่งคาดว่างานนี้จะมีผู้ประกอบการ   ชั้นนำจากทั้งในประเทศและต่างประเทศ ร่วมจัดแสดงผลงานการผลิต นวัตกรรมใหม่ ๆ เช่น  เทคโนโลยีระบบสื่อสาร และดาวเทียม” นางสาวดวงใจ กล่าว

นางสาวดวงใจ กล่าวเพิ่มเติมว่า นอกจากงานนี้แล้ว บิลด์ยังจะมีกิจกรรมนำคณะผู้ผลิตชิ้นส่วนไทยร่วมกิจกรรมตลาดกลางซื้อขายชิ้นส่วน การเยี่ยมชมโรงงาน การเจรจาจับคู่ธุรกิจ  รวมถึงการร่วมงานสัมมนา และออกบูธทั้งในประเทศและต่างประเทศ เพื่อขยายตลาดการผลิตชิ้นส่วน เช่น งานเมทัลเล็กซ์ 2017 ซึ่งเป็นงานแสดงเครื่องจักรกลและเทคโนโลยีโลหะการที่ใหญ่ที่สุดในอาเซียน  ณ ไบเทค บางนา   งานไทย-เจเปน บิสซิเนส แมทชิ่ง ครั้งที่ 11 (11 th Thai-Japan Business Matching)  ซึ่งจะมีกิจกรรมจับคู่ธุรกิจในกลุ่มอุตสาหกรรมยานยนต์และเกษตรกรรม ระหว่างผู้ประกอบการญี่ปุ่นกับผู้ผลิตชิ้นส่วนไทย  ณ ไบเทค บางนา  งานเมดิคัล เจเปน 2018 (Medical Japan 2018) งานแสดงเทคโนโลยี อุปกรณ์ และชิ้นส่วนเครื่องมือแพทย์ ณ เมืองโอซากา ประเทศญี่ปุ่น  งานฮันโนเวอร์ เมซเซ่ 2018 (Hannover Messe 2018) ซึ่งเป็นงานอุตสาหกรรมรับช่วงการผลิต  ณ เมืองฮันโนเวอร์ ประเทศเยอรมนี  เป็นต้น
 
 

++++++++++++++++++++++++++++++++++++++++++++++++++++++++++



ที่มา : http://www.thaigov.go.th/news/contents/details/7744