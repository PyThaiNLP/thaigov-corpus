รัฐบาลไทย-ข่าวทำเนียบรัฐบาล- “รัฐมนตรีช่วยเกษตรฯ” จับมือ “อาลีบาบา” ประชาสัมพันธ์ข้าวหอมมะลิไทย ผ่านช่องทางการค้าออนไลน์







                                วันจันทร์ที่ 6 พฤศจิกายน 2560                              





    306  













    “รัฐมนตรีช่วยเกษตรฯ” จับมือ “อาลีบาบา” ประชาสัมพันธ์ข้าวหอมมะลิไทย ผ่านช่องทางการค้าออนไลน์
 

   “รัฐมนตรีช่วยเกษตรฯ” จับมือ “อาลีบาบา” ประชาสัมพันธ์ข้าวหอมมะลิไทย ผ่านช่องทางการค้าออนไลน์ (E-Commerce) เชื่อมโยงชาวนาไทยสู่ผู้บริโภคชาวจีนให้มากยิ่งขึ้น 





               นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเข้าร่วมงาน “2017 Global Promotion For Thai Hommali Rice – Tmall 11.11. Global Shopping Festival ณ เมืองหางโจว สาธารณรัฐประชาชนจีน ว่า กระทรวงเกษตรและสหกรณ์ได้เข้าร่วมงานประชาสัมพันธ์ข้าวหอมมะลิไทย ที่จัดขึ้นโดย Alibaba Group ภายใต้จุดมุ่งหมายในการสร้างความรับรู้ถึงความพิเศษของข้าวหอมมะลิไทยที่ผลิตจากกลุ่มชาวนาแปลงใหญ่ของไทย ผ่านช่องทางช้อปปิ้งออนไลน์ให้กับทั้งผู้ค้าและผู้บริโภคในตลาดโลก โดยมหกรรม 11.11. เป็นเทศกาลช้อปปิ้งระดับโลกที่มีร้านค้าเข้าร่วมรายการเป็นจำนวนมหาศาล เพื่อนำเสนอสินค้าที่คัดเลือกแล้วว่ามีศักยภาพในการขายเพิ่มขึ้นให้กับผู้ซื้อจำนวนนับล้านที่ซื้อขายผ่านแพลทฟอร์มของอาลีบาบา จึงเป็นโอกาสอันดีที่ประเทศไทยจะใช้ช่องทางดังกล่าวในการแนะนำให้ชาวจีนได้รู้จักข้าวหอมมะลิที่มีคุณภาพสูงและปลอดภัย เป็นการเชื่อมโยงจากชาวนาไทยไปยังผู้บริโภคชาวจีนให้มากยิ่งขึ้น
                ที่ผ่านมาข้าวหอมมะลิไทยจะเป็นที่รู้จักเฉพาะในเขตเมืองเศรษฐกิจชายฝั่งทะเลของจีน แต่หลังจากขายผ่านระบบช่องทางการค้าออนไลน์ (E-Commerce) ของ Alibaba group ซึ่งได้รับความนิยมสูงสุด ข้าวหอมมะลิจึงได้รับความนิยมเพิ่มขึ้นสูงมาก โดยเฉพาะในกลุ่มคนรุ่นใหม่ และยังกระจายไปยังเมืองอื่น ๆ ทั่วประเทศจีน อาลีบาบาจึงเปรียบเสมือนสะพานระหว่างสองประเทศ เชื่อมโยงชาวนาไทยให้สามารถส่งออกข้าวหอมมะลิที่มีคุณภาพสูงทั้งด้านความปลอดภัยจากสารเคมีและความสดใหม่ ส่งตรงถึงมือผู้บริโภคชาวจีน อีกทั้งยังช่วยให้ชาวนาขายข้าวได้ในราคาที่สูงขึ้น โดยผู้บริโภคได้รับของดีในราคาที่เหมาะสม
                “ข้าวหอมมะลิเป็นสินค้าที่ชาวจีนนิยมมาก เพราะชื่อเสียงและคุณสมบัติพิเศษที่มีความหอมและนุ่ม ถูกปากผู้บริโภคชาวจีน โดยเฉพาะอย่างยิ่งข้าวหอมมะลิที่เพิ่งออกใหม่จะมีกลิ่นหอมเป็นพิเศษ เป็นที่ต้องการของชาวจีน แต่ปัจจุบันมีปัญหาในด้านการปลอมปน ทำให้ชาวจีนไม่แน่ใจว่าจะเป็นข้าวหอมมะลิแท้หรือไม่ จึงต้องการที่จะประชาสัมพันธ์ให้ผู้บริโภคทราบถึงคุณลักษณะพิเศษของข้าวหอมมะลิไทย ตั้งแต่การปลูกจนถึงการส่งออกมาประเทศจีน และวิธีการสังเกตว่าของแท้ที่เป็นไปตามมาตรฐานส่งออกของกระทรวงพาณิชย์กับข้าวหอมมะลิทั่วไป ที่อาจมีการปลอมปนข้าวประเภทอื่นที่ไปบรรจุในประเทศจีน” นางสาวชุติมา กล่าว
                นอกจากนี้ กระทรวงเกษตรและสหกรณ์ และผู้บริหารอาลีบาบา ได้ร่วมกันเปิดตัวการสั่งจองข้าวหอมมะลิไทยออนไลน์ล่วงหน้า (The Global Pre Sell New Crop Thai Rice) ซึ่งหลังจากการเปิดให้จอง ปรากฏว่าในวันนั้นข้าวหอมมะลิของไทยได้รับความสนใจเป็นอย่างมาก โดยยอดสั่งจองเป็นอันดับ 2 ของสินค้าประเภทอุปโภคบริโภค และได้ประชุมหารือการเชื่อมโยงตลาดข้าวหอมมะลิไทยจากชาวนาสู่อาลีบาบา เพื่อเป็นการเพิ่มโอกาสให้ชาวนาหรือผู้ประกอบการได้มีช่องทางในการขายข้าวมากยิ่งขึ้นอีกด้วย

 
 

กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
  



ที่มา : http://www.thaigov.go.th/news/contents/details/7827