รัฐบาลไทย-ข่าวทำเนียบรัฐบาล-กระทรวงเกษตรฯ เปิด “ตลาดคลองผดุงกรุงเกษม : ตลาดเกษตรเกรดพรีเมี่ยม”







                                วันจันทร์ที่ 6 พฤศจิกายน 2560                              





    302  













   กระทรวงเกษตรฯ เปิด “ตลาดคลองผดุงกรุงเกษม : ตลาดเกษตรเกรดพรีเมี่ยม”
 

   กระทรวงเกษตรฯ เปิด “ตลาดคลองผดุงกรุงเกษม : ตลาดเกษตรเกรดพรีเมี่ยม” ขนทัพสินค้าเกษตรคุณภาพจากเกษตรกรไทยทั่วประเทศ บริการถึงมือผู้บริโภคโดยตรง 6 -26 พ.ย.นี้ 





         วันนี้ (6 พ.ย.60) พล.อ.อ.ประจิน จั่นตอง รองนายกรัฐมนตรี เป็นประธานพิธีเปิดงาน “ตลาดคลองผดุงกรุงเกษม: ตลาดเกษตรเกรดพรีเมี่ยม” พร้อมด้วย พล.อ.ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ นางเรณู ตังคจิวางกูร รองเลขาธิการนายกรัฐมนตรีฝ่ายการเมือง นายเลิศวิโรจน์ โกวัฒนะ ปลัดกระทรวงเกษตรและสหกรณ์ และนางสาวดุจเดือน ศศะนาวิน รองปลัดกระทรวงเกษตรและสหกรณ์ ร่วมพิธีเปิด โดยกระทรวงเกษตรและสหกรณ์ เป็นเจ้าภาพจัดงาน ณ ตลาดคลองผดุงกรุงเกษม ข้างทำเนียบรัฐบาล
        พล.อ.อ.ประจิน จั่นตอง รองนายกรัฐมนตรี เปิดเผยว่า “ตลาดคลองผดุงกรุงเกษม: ตลาดเกษตรเกรดพรีเมี่ยม” ซึ่งกระทรวงเกษตรและสหกรณ์เป็นเจ้าภาพ เป็นแหล่งจำหน่ายสินค้าเกษตรคุณภาพ (Quality Agricuture Products) ทางเลือกใหม่ให้กับผู้บริโภคที่ต้องการสินค้าเกษตรที่มีการคัดสรรมาอย่างพิเศษ เพิ่มช่องทางการตลาดและรายได้ให้แก่เกษตรกร ผู้ประกอบการ ที่ผลิตสินค้าเกษตร สินค้าอุปโภคบริโภคที่ได้คุณภาพมาตรฐาน โดยได้นำสินค้าด้านการเกษตรทั้งผักสด ผลไม้ สินค้าแปรรูปคุณภาพ ได้มาตรฐาน และยังมีการจัดแสดงผลงานนวัตกรรมด้านการเกษตร โดยมีเป้าหมายที่จะผลักดันให้เป็นตลาดชุมชนสำหรับเกษตรกร ผู้ประกอบการรายย่อย ได้มีแหล่งจำหน่ายสินค้า ตามนโยบายขับเคลื่อนการจัดตั้งและขยายผลตลาดนัดชุมชน 4.0 ตลาดประชารัฐของนายกรัฐมนตรี (พล.อ.ประยุทธ์ จันทร์โอชา)
        พล.อ.ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ กล่าวว่า การจัดงาน“ตลาดคลองผดุงกรุงเกษม: ตลาดเกษตรเกรดพรีเมี่ยม” ได้กำหนดธีมงานในแต่ละสัปดาห์ ดังนี้ สัปดาห์ที่ 1 “เกษตรตามรอยเท้าพ่อ” เชื่อมโยงหลักปรัชญาเศรษฐกิจพอเพียง สัปดาห์ที่ 2 “จากรากหญ้าสู่เกษตร-ดิจิทัล” การเชื่อมโยงส่งเสริมและพัฒนานวัตกรรมตลาดสินค้าเกษตรออนไลน์ สัปดาห์ที่ 3 “เกษตรรุ่นใหม่ ไทยแลนด์ 4.0” เชื่อมโยงงานพัฒนาเกษตรกรปราดเปรื่อง Smart Farmer และ Young Smart Farmer โดยแบ่งพื้นที่ออกเป็น  9 โซน ประกอบด้วย 1. โซน Young Smart Farmer และแปลงใหญ่  2. โซน GAP และ Organic  3. โซน Q Food Court 4. โซนผู้ประกอบการ 4.0  5. โซน Show Case 6. โซนนวัตกรรม  7. โซนไม้ดอกไม้ประดับและเครือข่าย 8. โซนหม่อนไหม แปลงใหญ่ และ 9. โซนข้าวและผลิตภัณฑ์ข้าวครบวงจร รวมทั้งมีพื้นที่จำหน่ายสินค้า 150 บูท มีร้านค้าร่วมจำหน่ายสินค้าราว 300 ร้านค้า หมุนเวียนตลอดทั้ง 3 สัปดาห์
      ​สำหรับสินค้าที่จัดจำหน่ายในครั้งนี้ จะมีความหลากหลายและโดดเด่นจากกลุ่มเกษตรกรทั่วประเทศ อาทิ ผลิตภัณฑ์นมจากสหกรณ์โคนมในโครงการอันเนื่องมาจากพระราชดำริฯ ส้มโอทับทิมสยาม GI จ.นครศรีธรรมราช ส้มสายน้ำผึ้งมาตรฐาน GAP ที่ปลูกในพื้นที่อุดมไปด้วยน้ำแร่ธรรมชาติ อ.ฝาง ผลิตภัณฑ์เห็ดโคน-เห็ดเผาะในน้ำเกลือ ไข่มดแดงกระป๋อง ทุเรียนหลงลับแล ตลอดจนสินค้าเกษตรนวัตกรรมต่างๆ  เช่น ปลาเค็มอบโอโซน ซึ่งใช้เทคโนโลยีการบรรจุด้วยระบบสุญญากาศ น้ำมันรำข้าวเพื่อสุขภาพ มะนาวผง เครื่องสำอางทั้งสบู่ ครีม เซรั่มจากข้าวทับทิมชุมแพ หัวหอมใหญ่ และมังคุด มาร์กหน้าจากใยไหม  นอกจากนี้ จะได้พบกับการเปิดตัวผลิตภัณฑ์วางจำหน่ายในงานนี้เป็นครั้งแรก เช่น ข้าว กข43 จากกรมการข้าว ซึ่งเป็นข้าวที่มีผลการวิจัยล่าสุดพบว่าดีต่อสุขภาพ มีน้ำตาลต่ำเหมาะกับผู้บริโภคที่ต้องการควบคุมน้ำตาลและผู้ป่วยเบาหวาน ปลาซิวสมพงษ์ ปลาสวยงามที่สูญพันธุ์ไปจากไทยแล้วกว่า 30 ปี และไทยประสบความสำเร็จในการเพาะพันธุ์ขึ้นมาได้อีกครั้ง รวมทั้งสินค้าที่ระลึกที่เกี่ยวข้องกับปลากัดซึ่งเป็นปลาประจำชาติ เช่น แสตมป์ แก้วน้ำ ผ้าพันคอ  ที่ออกแบบจากดีไซน์เนอร์มืออาชีพ ถุงผ้า ฯลฯ
        นอกจากนี้ ยังมีกิจกรรมที่น่าสนใจทุกวัน อาทิ การเสวนาเศรษฐกิจพอเพียง ให้ความรู้เกี่ยวกับโครงการ 9101 ตามรอยเท้าพ่อ ภายใต้ร่มพระบารมีฯ และพูดคุยเกี่ยวกับพระราชกรณียกิจด้านการเกษตร กิจกรรมอบรม สัมมนาเชิงสร้างสรรค์ เกี่ยวกับการเกษตรแบบ GAP และ Organic พร้อมสาธิตวิธีการได้รับมาตรฐานจากผู้เชี่ยวชาญของกระทรวงเกษตรและสหกรณ์ การสาธิตระบบนวัตกรรมตลาดสินค้าเกษตร: ผู้ซื้อพบผู้ขายออนไลน์ การสาธิตการทำการเกษตรสร้างอาชีพจากเกษตรกร ตั้งแต่เริ่มต้นการเตรียมวัสดุอุปกรณ์จนถึงลงมือปฏิบัติ เพื่อนำไปประกอบอาชีพหรือสร้างรายได้เสริม กิจกรรมการแสดงดนตรีและบรรเลงเพลง รวมถึงการแสดงศิลปวัฒนธรรมสร้างความบันเทิงให้กับผู้เข้าร่วมงาน ที่สำคัญยังมีการนำสินค้าจากผู้ประกอบการที่มาจำหน่ายภายในงานจัดโปรโมชั่นราคาพิเศษ และจัดพื้นที่สำหรับสินค้าจากร้านประชารัฐ จำหน่ายในราคาประหยัดอีกด้วย
          “กระทรวงเกษตรฯ ได้เน้นย้ำให้ความสำคัญในเรื่องการส่งเสริมคุณภาพสินค้าเกษตร ในวันนี้เราต้องแข่งขันกันด้วยคุณภาพ  เพราะขณะนี้หลายตัวสินค้าต่างประเทศก็เริ่มผลิตแล้ว เช่น ข้าว ยางพารา เกิดการแข่งขันกันมากขึ้น ดังนั้น สิ่งที่จะขายได้คือสินค้าต้องมีคุณภาพจริงๆ กระทรวงเกษตรฯ จึงมีนโยบายที่ผลักดันให้สินค้าเกษตรทุกชนิดมีคุณภาพ ทั้งพืชผัก ผลไม้ ประมง ปศุสัตว์ ต้องยกระดับขึ้นมาให้ได้อย่างเป็นรูปธรรมจนกลายเป็นตลาดเกษตรแห่งนี้ ซึ่งได้ให้แนวคิดว่า ต้องเป็นตลาดสินค้าเกษตรพรีเมี่ยม ที่เกิดจาก Young Smart Farmer หรือกลุ่มเกษตรกรที่รวมกลุ่มและทำให้เห็นว่าการยกระดับมาตรฐานสินค้าเกษตรได้เกิดขึ้นจริง เกษตรกรสามารถจำหน่ายให้แก่ผู้บริโภคได้โดยตรง และมีราคาจำหน่ายยุติธรรม จึงของเชิญชวนประชาชนรวมทั้งประชาชนในต่างจังหวัด หากมีโอกาสมากรุงเทพฯ ขอให้มาเที่ยว ชม ชิม ช้อป สินค้าเกษตรคุณภาพ หรือเลือกซื้อสินค้าเป็นของขวัญในช่วงเทศกาลปีใหม่ได้ในงาน “ตลาดคลองผดุงกรุงเกษม :ตลาดเกษตรเกรดพรีเมี่ยม” เพื่อเป็นการสนับสนุนเศรษฐกิจในระดับฐานราก ระหว่างวันที่ 6-26 พฤศจิกายน 2560 ตั้งแต่เวลา 09.00-19.00 น. ทุกวันไม่เว้นวันหยุดราชการ ณ ตลาดคลองผดุงกรุงเกษม  ข้างทำเนียบรัฐบาล” พล.อ.ฉัตรชัย กล่าว
 
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
 
 
  



ที่มา : http://www.thaigov.go.th/news/contents/details/7854