รัฐบาลไทย-ข่าวทำเนียบรัฐบาล-บก.เชิญชวนผู้ค้ากับภาครัฐเพิ่มสินค้าในระบบ e-catalog อีก 20 รายการ







                                วันอังคารที่ 7 พฤศจิกายน 2560                              





    331  





      พิมพ์    
     
    
















   บก.เชิญชวนผู้ค้ากับภาครัฐเพิ่มสินค้าในระบบ e-catalog อีก 20 รายการ
 

   กรมบัญชีกลางเพิ่มประเภทสินค้าในระบบ e-catalog จากเดิมอีก 20 รายการ เพื่อเปิดโอกาสทางการค้าให้กับผู้ค้ากับภาครัฐ อีกทั้งช่วยให้หน่วยงานของรัฐเลือกซื้อสินค้าได้สะดวก และคล่องตัวยิ่งขึ้น 







    
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้เพิ่มประเภทสินค้าในระบบการจัดหาพัสดุด้วยวิธีตลาดอิเล็กทรอนิกส์ (e-market) อีกจำนวน 20 รายการ ได้แก่ 1.ลวดเย็บกระดาษ 2.คลิปดำหนีบกระดาษ 3.ไมโครโฟน 4.ตู้ล็อกเกอร์ 5.ตู้เก็บเอกสาร 6.โทรทัศน์ 7.ลำโพงห้องประชุม 8.เครื่องเย็บกระดาษ
9.เครื่องถ่ายเอกสาร 10.เครื่องขยายเสียง 11.เครื่องปรับอากาศ 12.เครื่องทำน้ำเย็นแบบต่อท่อประปา 13.เครื่องอบผ้าแบบอุตสาหกรรม 14.เครื่องซักผ้าอุตสาหกรรม 15.เครื่องสแกนเนอร์ 16.เครื่องพิมพ์ 17.เครื่องคอมพิวเตอร์ส่วนบุคคล แบบตั้งโต๊ะ 18.เครื่องคอมพิวเตอร์โน๊ตบุ๊ค 19.เครื่องสำรองไฟฟ้า (UPS) และ 20.เครื่องมัตติมีเดียโปรเจคเตอร์
โดยผู้ค้ากับภาครัฐสามารถบันทึกคุณลักษณะสินค้าในระบบข้อมูลสินค้า (e-catalog) ได้ตั้งแต่เดือนมิถุนายน 2560 ที่ผ่านมา ซึ่งหน่วยงานของรัฐที่ต้องการสินค้าดังกล่าวสามารถจัดหาได้จากระบบ e-market
    
ทั้งนี้ ผู้ค้ากับภาครัฐที่มีสินค้าตามรายการข้างต้น และต้องการขายสินค้ากับภาครัฐ สามารถบันทึกข้อมูลต่างๆ เกี่ยวกับสินค้า เช่น คุณสมบัติ จำนวนสินค้า รายละเอียดอื่นที่เกี่ยวข้อง เป็นต้น ในระบบ e-catalog โดยศึกษาขั้นตอนการบันทึกสินค้าได้จากคู่มือ e-catalog ใน www.gprocurement.go.th หัวข้อ “คู่มือปฏิบัติงานสำหรับผู้ค้ากับภาครัฐ” แต่หากผู้ค้ารายใดยังไม่ได้ลงทะเบียนเป็นผู้ค้ากับภาครัฐ ก็สามารถลงทะเบียนได้ที่เว็บไซต์นี้เช่นเดียวกัน
    
อธิบดีกรมบัญชีกลาง กล่าวสรุปผลการจัดซื้อจัดจ้างด้วยวิธี e-market ตั้งแต่เดือนกุมภาพันธ์ 2558 – เดือนสิงหาคม 2560 ว่า มีการจัดซื้อจัดจ้างไปแล้วทั้งสิ้น 469 โครงการ สามารถประหยัดงบประมาณได้ 126.41 ล้านบาท ของวงเงินในการจัดหา 473.55 ล้านบาท หรือคิดเป็นร้อยละ 21.07
    
“ระบบ e-market เป็นระบบที่เปิดโอกาสให้ผู้ค้ากับภาครัฐทุกแห่งมีโอกาสในการเข้าร่วมการแข่งขันกันอย่างเป็นธรรม โปร่งใส และป้องกันการทุจริตคอรัปชั่น นอกจากนี้ ยังช่วยให้หน่วยงานของรัฐได้สินค้าที่ตรงกับความต้องการและช่วยประหยัดงบประมาณของภาครัฐได้อีกด้วย” นางสาวสุทธิรัตน์ กล่าว 



ที่มา : http://www.thaigov.go.th/news/contents/details/7874