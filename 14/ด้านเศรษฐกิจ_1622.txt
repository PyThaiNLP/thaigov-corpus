รัฐบาลไทย-ข่าวทำเนียบรัฐบาล-SME Development Bank จัดประกวด “สุดยอด SME ท่องเที่ยว ปี 2560” ปั้นโมเดิร์นท่องเที่ยวยุค 4.0 ดันเศรษฐกิจโตยั่งยืน







                                วันพุธที่ 8 พฤศจิกายน 2560                              





    539  





      พิมพ์    
     
    
















   SME Development Bank จัดประกวด “สุดยอด SME ท่องเที่ยว ปี 2560” ปั้นโมเดิร์นท่องเที่ยวยุค 4.0 ดันเศรษฐกิจโตยั่งยืน
 

   SME Development Bank เดินหน้าจัดโครงการประกวดสุดยอด SME ธุรกิจท่องเที่ยว ปี 2560 สร้างต้นแบบเอสเอ็มอีด้านการท่องเที่ยวและท่องเที่ยวชุมชน กระตุ้นเศรษฐกิจฐานรากของประเทศเติบโตยั่งยืน หนุนนโยบาย Local Economy ของรัฐบาล เตรียมพร้อมประเทศไทยเข้าสู่ ศก 4.0 





   นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) เปิดเผยว่า ธุรกิจท่องเที่ยวนับเป็นหนึ่งในอุตสาหกรรมสำคัญต่อเศรษฐกิจของประเทศไทย มีส่วนสำคัญในการกระจายรายได้สู่ชุมชนและระบบฐานรากของประเทศ สอดคล้องกับนโยบายรัฐบาลที่ต้องการส่งเสริมธุรกิจท่องเที่ยวชุมชน สามารถต่อยอดเข้ากับแหล่งท่องเที่ยวต่างๆ ซึ่งจะก่อให้เกิดการเติบโตทางเศรษฐกิจอย่างยั่งยืน อาทิ โครงการหมู่บ้านอุตสาหกรรมสร้างสรรค์ (CIV) ซึ่งครอบคลุมธุรกิจที่เกี่ยวเนื่องกับการท่องเที่ยวทั้งระบบ ตามนโยบาย Local Economy ของรัฐบาลในการเตรียมพร้อมเข้าสู่เศรษฐกิจ 4.0

SME Development Bank สถาบันการเงินเฉพาะกิจของภาครัฐ ที่มีภารกิจหลักในการสนับสนุนและพัฒนาผู้ประกอบการเอสเอ็มอี โดยเฉพาะรายย่อยในท้องถิ่นต่างๆ เพื่อให้เกิดการสร้างงานสร้างอาชีพ มีรายได้หมุนเวียนสู่ชุมชน และเติบโตอย่างยั่งยืน จึงได้จัดโครงการประกวด “สุดยอด SME ท่องเที่ยว ปี 2560” ขึ้น โดยมีวัตถุประสงค์ เพื่อสร้างผู้ประกอบการต้นแบบของธุรกิจท่องเที่ยวในด้านต่างๆ กระตุ้นให้ผู้ประกอบการในกลุ่มท่องเที่ยวรายอื่นๆ เกิดพัฒนาการและการต่อยอดธุรกิจ ช่วยสร้างมูลค่าเพิ่มให้อุตสาหกรรมธุรกิจท่องเที่ยว รวมถึง สร้างการรับรู้ถึงมาตรการสนับสนุนของ SME Development Bank ที่มีต่อกลุ่มธุรกิจท่องเที่ยว

ทั้งนี้ การประกวดแบ่งออกเป็น 8 สาขารางวัล ประกอบด้วย 1.รางวัลโดดเด่นด้านธุรกิจที่พักหรือโรงแรม 2.รางวัลโดดเด่นด้านธุรกิจร้านอาหาร 3.รางวัลโดดเด่นด้านธุรกิจชุมชนสร้างสรรค์ 4.รางวัลโดดเด่นด้านธุรกิจนำเที่ยวชุมชน 5.รางวัลโดดเด่นด้านธุรกิจเพื่อสุขภาพและความงาม 6.รางวัลโดดเด่นด้านธุรกิจกีฬาและสันทนาการ 7.รางวัลโดดเด่นด้านธุรกิจแฟรนไชส์การท่องเที่ยว และ 8.รางวัลโดดเด่นด้านธุรกิจผลิตจำหน่ายสินค้าหรือของที่ระลึก

สำหรับเกณฑ์การตัดสินจะมีคณะกรรมการผู้ทรงคุณวุฒิจากสาขาต่างๆ ทำการคัดเลือกกลุ่มผู้ประกอบการท่องเที่ยวจากทั่วประเทศ ที่มีความโดดเด่นใน 5 ด้านคือ การบริหารจัดการองค์กร การดูแลรักษาสิ่งแวดล้อม การมีส่วนร่วมกับชุมชน การใช้เทคโนโลยีในการทำตลาด และมีความคิดสร้างสรรค์ โดยผู้ประกอบการที่ชนะการประกวด จะได้รับโล่รางวัลประกาศเกียรติคุณ รวมถึงได้รับสิทธิประโยชน์เข้าร่วมกิจกรรมพัฒนาความรู้และช่องทางตลาดที่จัดโดย SME Development Bank และหน่วยงานพันธมิตร โดยพิธีมอบรางวัลจะจัดขึ้นในช่วงกลางเดือนธันวาคม 2560 นี้ ณ ตลาดคลองผดุงกรุงเกษม ข้างทำเนียบรัฐบาล สำหรับผู้สนใจประกวด สามารถสมัครได้ตั้งแต่วันนี้ ถึง 20 พฤศจิกายน 2560 โดยดาวน์โหลดใบสมัครได้ที่ เว็บไซต์ SME Development Bank (www.smebank.co.th) หรือผ่านทาง Facebook และ Line@

นายมงคล กล่าวเพิ่มเติมว่า SME Development Bank มีบริการสินเชื่อ "สนับสนุนธุรกิจท่องเที่ยว ผู้ประกอบการท่องเที่ยวชุมชน  และธุรกิจแฟรนไชส์" วงเงิน  7,500  ล้านบาท   เพื่อสนับสนุนช่วยเหลือผู้ประกอบการเอสเอ็มอีกลุ่มธุรกิจท่องเที่ยวและ/หรือธุรกิจที่เกี่ยวเนื่อง และธุรกิจแฟรนไชส์ ตลอดจนผู้ประกอบการในชุมชนและภูมิภาคที่ต้องการเสริมประสิทธิภาพ สร้างมาตรฐานการดำเนินกิจการ รวมทั้งเสริมสภาพคล่องในการต่อยอดกิจการตามแผนที่คิดไว้  สำหรับหลักเกณฑ์ กรณีที่เป็นบุคคลธรรมดา กำหนดวงเงินสินเชื่อต่อรายไม่เกิน 2 ล้านบาท หากเป็นบุคคลธรรมดาที่มีการจดทะเบียนภาษีมูลค่าเพิ่ม (VAT) หรือมีหนังสือรับรองจากหน่วยงานภาครัฐ วงเงินสินเชื่อต่อรายไม่เกิน 5 ล้านบาท สำหรับนิติบุคคล วงเงินสินเชื่อสูงสุดต่อรายไม่เกิน 15 ล้านบาท โดยวงเงิน 5 ล้านบาทแรกไม่ต้องใช้หลักประกัน สามารถใช้บรรษัทประกันสินเชื่ออุตสาหกรรมขนาดย่อม (บสย.) ค้ำประกัน โดยจะได้รับการชดเชยค่าธรรมเนียม บสย.ใน 4 ปีแรก ระยะเวลาการกู้ยืมรวม 7 ปี

กรณีใช้หลักประกันตามเกณฑ์ธนาคาร คิดอัตราดอกเบี้ย ดังนี้ ปีที่ 1 อัตราดอกเบี้ยร้อยละ MLR -1.5 ต่อปี, ปีที่ 2 เป็นต้นไป คิดอัตราดอกเบี้ยร้อยละ MLR -1.0 ต่อปี ส่วนกรณีใช้หลักประกัน บสย. คิดอัตราดอกเบี้ย MLR ต่อปี ลูกค้าจะได้รับการช่วยเหลือฟรีค่าธรรมเนียม บสย.เป็นเวลา 4 ปี ปีละ 1.75% รวม 7% (รัฐบาลช่วยเหลือ 4% และอีก 3% เป็นการช่วยเหลือจาก SME Development Bank )

ผู้ประกอบการ ที่สนใจสามารถติดต่อสอบถามได้ที่ Call Center 1357 หรือ ธพว.ทุกสาขาทั่วประเทศ และสามารถติดตามข่าวสารผ่านช่องทาง facebook.com/SMEDevelopmentBank

ข้อมูลเพิ่มเติมติดต่อ : นางอุบลรัตน์ ค่าแพง ผู้อำนวยการฝ่ายส่งเสริมการตลาด ลูกค้าสัมพันธ์และกิจกรรมเพื่อสังคม โทร. 085-980-7861 หรือ 0-265-4574-5 



ที่มา : http://www.thaigov.go.th/news/contents/details/7909