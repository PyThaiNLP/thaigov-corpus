รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการคลังเปิดศูนย์บัญชาการกรมสรรพสามิต  (Excise Command Center)







                                วันพฤหัสบดีที่ 9 พฤศจิกายน 2560                              





    239  





      พิมพ์    
     
    
















   รัฐมนตรีว่าการกระทรวงการคลังเปิดศูนย์บัญชาการกรมสรรพสามิต  (Excise Command Center)
 

   กรมสรรพสามิตสนองรับนโยบายรัฐบาลดิจิทัล เปิดศูนย์บัญชาการกรมสรรพสามิต (Excise Command Center) มุ่งเพิ่มประสิทธิภาพการบริหารราชการด้วยการนำเทคโนโลยีสารสนเทศที่ทันสมัยเข้ามาใช้ในการบริหารจัดการข้อมูลสารสนเทศอย่างเป็นระบบ 





   กรมสรรพสามิตสนองรับนโยบายรัฐบาลดิจิทัล เปิดศูนย์บัญชาการกรมสรรพสามิต (Excise Command Center) มุ่งเพิ่มประสิทธิภาพการบริหารราชการด้วยการนำเทคโนโลยีสารสนเทศที่ทันสมัยเข้ามาใช้ในการบริหารจัดการข้อมูลสารสนเทศอย่างเป็นระบบ และพร้อมเป็นฐานข้อมูลสนับสนุนการบริหารการจัดเก็บภาษีและการจัดทำข้อมูลขนาดใหญ่ของกระทรวง การคลัง (MOF Big Data) ในอนาคต

ในวันนี้ (8 พ.ย. 2560) นายอภิศักดิ์ ตันติวรวงศ์ รัฐมนตรีว่าการกระทรวงการคลัง เป็นประธานในพิธีเปิดศูนย์บัญชาการกรมสรรพสามิต ณ อาคารเทคโนโลยีสารสนเทศ กรมสรรพสามิต พร้อมรับฟังการรายงานผลการปฏิบัติราชการจากสำนักงานสรรพสามิตภาคที่ 1-10 ผ่านระบบ Video Conference  พร้อมกับคณะผู้บริหารจากกระทรวงการคลังเข้าร่วมงานในครั้งนี้ โดยมี นายกฤษฎา จีนะวิจารณะ อธิบดีกรมสรรพสามิตและคณะผู้บริหารกรมสรรพสามิตเข้าร่วมการรายงานดังกล่าว

สำหรับศูนย์บัญชาการกรมสรรพสามิต (Excise Command Center) เป็นศูนย์กลางข้อมูลด้านต่างๆ ที่มีความจำเป็นและสำคัญของกรมสรรพสามิต เช่น ข้อมูลด้านการจัดเก็บภาษี ด้านการปราบปรามผู้กระทำผิด ข้อมูลนำเข้าสินค้าสรรพสามิตจากกรมศุลกากร เป็นต้น เพื่อสนับสนุนการบริหารราชการของกรมสรรพสามิต และการปฏิบัติงานของเจ้าหน้าที่ โดยนำเทคโนโลยีสารสนเทศและการสื่อสารมาใช้เป็นเครื่องมือในการพัฒนา และเพิ่มประสิทธิภาพในการบริหารจัดการข้อมูลข่าวสารต่าง ๆ อย่างเป็นระบบ อาทิ ระบบธุรกิจอัจฉริยะ (Business Intelligence : BI) เพื่อใช้เป็นระบบสารสนเทศเพื่อการบริหาร (Management Information System : MIS) ระบบควบคุมและติดตามด้วยอุปกรณ์เครื่องมือวัดและการสื่อสารทางไกล (Control and Tracking System) เพื่อช่วยในการกำกับดูแลสินค้าที่ต้องเสียภาษีสรรพสามิต และระบบการประชุมทางไกล (Video Conference System) เพื่อใช้เป็นเครื่องมือในการประชุมสื่อสารระยะไกลกับส่วนภูมิภาค และระบบความมั่นคงปลอดภัยด้านเทคโนโลยีสารสนเทศ ประกอบด้วย ศูนย์ปฏิบัติการระบบเครือข่าย (Network Operation Center : NOC) และศูนย์เฝ้าระวังความมั่นคงปลอดภัย (Security Operation Center : SOC) เพื่อเฝ้าระวังผู้บุกรุก (Hacker) และการโจมตีจากไวรัส เป็นต้น

ระบบข้อมูลสารสนเทศของศูนย์บัญชาการกรมสรรพสามิต เป็นระบบข้อมูลที่มีการประมวลผลวิเคราะห์ กลั่นกรอง และคัดเลือกข้อมูลที่มีความสำคัญสามารถสะท้อนภาพการบริหารภาษีสรรพสามิต และเป็นระบบสารสนเทศทางการบริหารที่สามารถสนับสนุนการตัดสินใจ ตลอดจนเป็นกลไกสำคัญในการบริหารงาน                     จึงเป็นจุดเริ่มต้นในการกำหนดข้อมูลที่จะใช้ในการบริหารราชการตามภารกิจและยุทธศาสตร์ของกรมสรรพสามิต และในอนาคตจะเป็นระบบฐานข้อมูลสนับสนุนการบริหารการจัดเก็บภาษีและการจัดทำข้อมูลขนาดใหญ่ของกระทรวงการคลัง (MOF Big Data) ต่อไป

นอกจากนี้ กรมสรรพสามิตยังได้มีการพัฒนาระบบการให้บริการผู้เสียภาษีและประชาชน เพื่ออำนวยความสะดวกในการทำธุรกรรมต่าง ๆ ผ่านอินเทอร์เน็ต และอุปกรณ์เคลื่อนที่ (Mobile Device) การชำระภาษีและค่าใบอนุญาต ผ่านบัตรเดบิตและบัตรเครดิต ณ สำนักงานสรรพสามิตพื้นที่/พื้นที่สาขา นอกจากนี้ยังให้บริการผ่าน Internet Banking  Mobile Banking  ตลอดจน Counter Service หรือที่เรียกว่า Excise Smart Service เพื่อเป็นการสนับสนุนนโยบายเศรษฐกิจดิจิทัล (Digital Economy) และ National e-Payment ของรัฐบาลและกระทรวงการคลังดิจิทัล (MOF Digital) และเป็นการก้าวสู่รัฐบาลดิจิทัลของกรมสรรพสามิต (Excise Digital Government)

นายอภิศักดิ์ ตันติวรวงศ์ รัฐมนตรีว่าการกระทรวงการคลัง ยังได้ร่วมเป็นสักขีพยานในพิธีรับมอบใบรับรองมาตรฐานด้านการจัดการความมั่นคงปลอดภัยของสารสนเทศ ตามมาตรฐาน ISO 27001 ให้แก่ ศูนย์คอมพิวเตอร์ กรมสรรพสามิต (Data Center) โดยเมื่อวันที่ 19 กรกฎาคม 2560 กรมสรรพสามิตได้ผ่านการประเมินด้านการจัดการความมั่นคงปลอดภัยของสารสนเทศ ตามมาตรฐาน ISO/IEC 27001:2013 สำหรับห้อง Data Center กรมสรรพสามิต ศูนย์เฝ้าระวังภัยคุกคามทางระบบสารสนเทศ (Security Operation Center: SOC) และศูนย์เฝ้าระวังความมั่นคงปลอดภัยทางระบบเครือข่าย (Network Operation Center: NOC) จากบริษัท บูโร เวอริทัส เซอทิฟิเคชั่น (ประเทศไทย) จำกัด ซึ่งเป็นบริษัทผู้ตรวจรับรองมาตรฐาน (Certification Body) ให้กับกรมสรรพสามิต ทั้งนี้ เพื่อสร้างความมั่นใจในประสิทธิผลและประสิทธิภาพของความมั่นคงปลอดภัยสารสนเทศของกรมสรรพสามิต รวมถึงการดำเนินการที่สอดคล้องตามข้อกำหนดและระเบียบข้อบังคับต่าง ๆ ที่เกี่ยวข้อง ตามมาตรฐานที่ระบุถึงแนวปฏิบัติสำหรับการประเมินและจัดการความเสี่ยง รวมถึงแนวทางในการควบคุมให้เป็นไปตามมาตรการควบคุมด้านบุคลากร ด้านกระบวนการ และด้านเทคโนโลยีสารสนเทศ ตามมาตรฐาน ISO 27001  

ฝ่ายประชาสัมพันธ์  สำนักงานเลขานุการกรม กรมสรรพสามิต   
โทร/โทรสาร 0 2241 4778 



ที่มา : http://www.thaigov.go.th/news/contents/details/7947