รัฐบาลไทย-ข่าวทำเนียบรัฐบาล-สนธิรัตน์ลงพื้นที่จังหวัดเชียงใหม่ ติดตามความคืบหน้าการดำเนินงานของร้านค้าธงฟ้าประชารัฐ  พร้อมปล่อยตัวรถโมบายธงฟ้าประชารัฐ







                                วันจันทร์ที่ 13 พฤศจิกายน 2560                              





    225  













   สนธิรัตน์ลงพื้นที่จังหวัดเชียงใหม่ ติดตามความคืบหน้าการดำเนินงานของร้านค้าธงฟ้าประชารัฐ  พร้อมปล่อยตัวรถโมบายธงฟ้าประชารัฐ
 

   “สนธิรัตน์”ลงพื้นที่จังหวัดเชียงใหม่ ติดตามความคืบหน้าการดำเนินงานของร้านค้าธงฟ้าประชารัฐ พร้อมปล่อยตัวรถโมบายธงฟ้าประชารัฐ เผยล่าสุดสามารถติดตั้งเครื่องรูดบัตรให้กับร้านค้าได้แล้ว 1.2 หมื่นแห่ง คาดภายในเดือนพ.ย.นี้ ติดตั้งได้ครบ 1.8 แห่งตามเป้า  





   ระบุกำลังเดินหน้าเฟส 2 ดึงสินค้าชุมชน สินค้าโอทอป เข้ามาจำหน่ายในร้านค้าธงฟ้าประชารัฐ
          นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ เปิดเผยว่า วันนี้ (11 พฤศจิกายน 2560)  ได้ลงพื้นที่ติดตามการจำหน่ายสินค้าของร้านค้าธงฟ้าประชารัฐ ที่ร้านชุมพรพาณิชย์ อำเภอพร้าว และร้านประชารัฐบ้านพระธาตุ อำเภอสันทราย จังหวัดเชียงใหม่ เพื่อตรวจเยี่ยมและติดตามความคืบหน้าการใช้บัตรสวัสดิการแห่งรัฐเพื่อช่วยเหลือผู้มีรายได้น้อย รวมทั้งจะปล่อยรถโมบายธงฟ้าประชารัฐเพื่อเข้าไปบริการประชาชนในพื้นที่ห่างไกลที่ยังมีร้านค้าธงฟ้าประชารัฐไม่ครอบคลุมด้วย
           จังหวัดเชียงใหม่ มีผู้ได้รับสิทธิใช้บัตรสวัสดิการแห่งรัฐจำนวน 362,258 คน คิดเป็น 20.87% ของประชากรทั้งจังหวัด มีร้านค้าเข้าร่วมโครงการร้านค้าธงฟ้าประชารัฐ จำนวน 888 แห่ง จาก 25 อำเภอ 198 ตำบล มีอำเภอและตำบลที่ยังไม่มีร้านค้าสมัครเข้าร่วมโครงการ 4 อำเภอ (เมืองเชียงใหม่ อมก๋อย พร้าว สันทราย) และ 6 ตำบล (ศรีภูมิ ยางเปียง นาเกียน ทุ่งหลวง ป่าตุ้ม สันทรายหลวง) ซึ่งจะผลักดันให้มีร้านเข้าร่วมโครงการต่อไป และในจำนวนนี้ มีร้านที่ได้รับการติดตั้งเครื่องรูดบัตรแล้ว 367 เครื่อง 153 ตำบล
          การลงพื้นที่ครั้งนี้ จะมาติดตามดูว่าขณะนี้ร้านค้าธงฟ้าประชารัฐ ได้ครอบคลุมทุกพื้นที่แล้วหรือยัง หลังจากที่ล่าสุด ได้มีการติดตั้งเครื่องรูดบัตร (EDC) ให้กับร้านค้าที่เข้าร่วมโครงการได้แล้ว 1.2 หมื่นแห่ง และกำลังอยู่ระหว่างการเร่งรัดการติดตั้งอีก แปดพันแห่ง ให้เสร็จภายในเดือนพฤศจิกายนนี้ เพื่อให้ทำได้ตามเป้าหมาย 1.8 หมื่นแห่ง ซึ่งเมื่อติดตั้งครบตามเป้าหมายแล้ว ก็จะมาประเมินว่าครอบคลุมทุกพื้นที่ เพื่อรองรับการใช้บัตรสวัสดิการแห่งรัฐของประชาชนแล้วหรือยัง ถ้ายัง จะปิดช่องว่างตรงไหนเพิ่มอีก ซึ่งล่าสุดในพื้นที่ๆ ยังไม่มีร้านค้าธงฟ้าประชารัฐ ก็ได้จัดส่งรถโมบายนำสินค้าเข้าไปจำหน่าย ซึ่งมีจำนวน 96 คัน เพื่อเข้าไปให้บริการประชาชน
          “กระทรวงพาณิชย์มั่นใจว่าขณะนี้ ซึ่งเป็นช่วงเดือนที่ 2 ของโครงการร้านค้าธงฟ้าประชารัฐ ประชาชนจะได้รับความสะดวกในการรูดซื้อสินค้าได้เพิ่มมากขึ้น เพราะมีจำนวนร้านค้าเพิ่มขึ้น แม้จะยังไม่ครอบคลุมทุกพื้นที่ แต่ก็ถือว่าครอบคลุมในระดับที่น่าพอใจ และเมื่อติดตั้งได้ครบตามเป้า 1.8 หมื่นแห่ง ก็น่าจะครอบคลุมทั้งประเทศ”นายสนธิรัตน์กล่าว
          นายสนธิรัตน์กล่าวว่า ขณะนี้กระทรวงพาณิชย์ กำลังเดินหน้าโครงการร้านค้าธงฟ้าประชารัฐในระยะสอง (เฟส 2) โดยจะผลักดันให้นำสินค้าชุมชน สินค้าโอทอป เข้าไปขายในร้านธงฟ้าประชารัฐ โดยล่าสุดได้มีการหารือร่วมกับธนาคารของรัฐในการให้สินเชื่อกับผู้ผลิต และดึงบรรษัทประกันสินเชื่ออุตสาหกรรมขนาดย่อม (บสย.) เข้ามาค้ำประกัน และให้สำนักงานส่งเสริมวิสาหกิจขนาดกลางและขนาดย่อม (สสว.) เข้ามาช่วยสนับสนุน เพื่อให้ผู้ผลิตสินค้าชุมชน สินค้าโอทอป สามารถนำสินค้าเข้าไปจำหน่ายในร้านค้าธงฟ้าประชารัฐได้
          สำหรับผลการจำหน่ายสินค้าผ่านร้านค้าธงฟ้าประชารัฐในช่วง 1 เดือน (1-31 ต.ค.) มียอดการใช้จ่ายผ่านบัตรสวัสดิการแห่งรัฐประมาณ 2,700 ล้านบาท คิดเป็น 80% ของวงเงินในบัตรที่รัฐบาลให้กับผู้มีรายได้น้อย และสิ้นเดือนพฤศจิกายนนี้ น่าจะมียอดใช้จ่ายถึง 5,400-5,500 ล้านบาท และสามารถให้บริการประชาชนได้แล้ว 10 ล้านคนทั่วประเทศ 



ที่มา : http://www.thaigov.go.th/news/contents/details/8028