รัฐบาลไทย-ข่าวทำเนียบรัฐบาล-รัฐมนตรีช่วยฯ "ชุติมา" เยี่ยมชมและพบปะเกษตรกรที่มาขายข้าวเปลือก ณ จุดรับซื้อ ของจังหวัดสุรินทร์







                                วันจันทร์ที่ 20 พฤศจิกายน 2560                              





    168  













   รัฐมนตรีช่วยฯ "ชุติมา" เยี่ยมชมและพบปะเกษตรกรที่มาขายข้าวเปลือก ณ จุดรับซื้อ ของจังหวัดสุรินทร์
 

   รัฐมนตรีช่วยฯ "ชุติมา" เยี่ยมชมและพบปะเกษตรกรที่มาขายข้าวเปลือก ณ จุดรับซื้อ ของจังหวัดสุรินทร์ 





     นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ติดตามการดำเนินงานโครงการเชื่อมโยงตลาดข้าวอินทรีย์และข้าว GAP ครบวงจร ณ จังหวัดสุรินทร์ ว่า ในวันนี้ได้ลงพื้นที่เยี่ยมชมและพบปะเกษตรกรที่มาขายข้าวเปลือก ณ จุดรับซื้อ จำนวน 2 แห่ง ได้แก่ 1) จุดรับซื้อ ณ โรงสีบีบีพี ในโครงการนาแปลงใหญ่ประชารัฐ อ.ท่าตูม จ.สุรินทร์ มีจำนวนสมาชิกทั้งหมด 1,081 ราย มีพื้นที่การเพาะปลูก 24,914 ไร่ โดยมีคาดการณ์ผลผลิตข้าวเปลือกชื้น จำนวน 13,672 ตัน ซึ่งการรับซื้อในวันนี้ มีเกษตรกรสมาชิกโครงการมาขายข้าว จำนวน 328 ราย ในพื้นที่ 4,324 ไร่ จำนวน 2,373 ตัน และ 2) จุดรับซื้อ ณ สหกรณ์การเกษตรรัตนบุรี อ.รัตนบุรี จ.สุรินทร์ โดยมีการซื้อข้าวเปลือก ตั้งแต่วันที่ 1 ต.ค. - 16 พ.ย. 60 จำนวน 4,726.03 ตัน การลงพื้นที่ในครั้งนี้เพื่อมาดูว่าเกษตรกรได้ผลผลิตมากน้อยแค่ไหน และมีการซื้อขายอย่างไร ซึ่งเกษตรกรกล่าวว่าในปีนี้ได้ผลผลิตน้อยกว่าปีที่ผ่านมา เนื่องจากประสบปัญหาภัยธรรมชาติ และฝนตกในช่วงผสมเกสร ทำให้ข้าวติดเมล็ดน้อย ส่งผลให้ปีนี้ราคาข้าวเปลือกหอมมะลิสูงขึ้นกว่าปีที่แล้ว จาก 11,000 บาท เป็น 14,000 บาท ในภาพรวม เกษตรกรมีความพึงพอใจในการนำข้าวมาขาย เนื่องจากระบบการรับซื้อมีความเป็นธรรมโปร่งใส ชัดเจน มีการใช้เครื่องมือที่ทันสมัยในการตรวจสอบข้าว ทำให้มั่นใจได้ว่าการตรวจสอบคุณภาพข้าวเป็นไปด้วยความแม่นยำและมีความยุติธรรม
     นางสาวชุติมา กล่าวต่อไปว่า การรับซื้อข้าวจากโครงการนาแปลงใหญ่ประชารัฐ ภาคเอกชนจะบวกราคาให้กับสมาชิกอีกตันละ 300 บาท หรือกิโลกรัมละ 30 สตางค์ จึงทำให้เกษตรกรบอกกันปากต่อปากถึงความพอใจที่เข้าร่วมเป็นสมาชิก คาดว่าในปีนี้จะมีเกษตรกรเข้าร่วมเป็นสมาชิกโครงการนาแปลงใหญ่เพิ่มขึ้นอย่างแน่นอน ซึ่งเกษตรกรที่เข้าร่วมโครงการนาแปลงใหญ่จะได้รับการดูแลอย่างใกล้ชิดจากกระทรวงเกษตรฯ โดยจะได้รับพันธุ์ข้าวคุณภาพดีและได้รับคำแนะนำในการปลูกด้วย ซึ่งจะเป็นผลดีต่อเกษตรกรในการเรียนรู้กระบวนการผลิต นำไปสู่การลดต้นทุนและการเพิ่มผลผลิตต่อไป นอกจากนี้ การเข้าร่วมโครงการนาแปลงใหญ่หรือนาแปลงใหญ่ประชารัฐทำให้เกษตรกรมีหลักประกันว่า จะมีผู้มารับซื้อผลผลิตแน่นอน และให้ราคาสูงกว่าราคาตลาด ตามคุณภาพของข้าว นอกจากนี้ เพื่อลดภาระค่าใช้จ่ายของเกษตรกรในการขนข้าวมาขาย ทางเอกชนจะร่วมกับสหกรณ์การเกษตรในการเปิดจุดรับซื้อเพิ่มเติม
      เกษตรกรสมาชิกนาแปลงใหญ่ต้องยกระดับการทำนาสู่มาตรฐานข้าวปลอดภัย หรือ GAP ซึ่งสามารถใช้สารเคมีได้แต่ต้องใช้ในปริมาณและระยะเวลาที่เหมาะสม โดยจะมีคนกลางมาตรวจสอบ ถ้าผ่านตามขั้นตอนทั้งหมด เกษตรกรจะได้ใบรับรอง เป็นเครื่องหมายยืนยันว่าเกษตรกรผลิตข้าวปลอดภัยตรงตามมาตรฐาน ส่งผลให้เกษตรกรขายข้าวได้ในราคาที่สูงขึ้น
     "อยากเชิญชวนให้เกษตรกรสมัครเข้าเป็นสมาชิกนาแปลงใหญ่ ซึ่งเป็นโครงการของกระทรวงเกษตรฯ ที่มุ่งหวังจะเสริมสร้างให้เกษตรกรรวมกลุ่มกันอย่างเข้มแข็ง ร่วมกันบริหารจัดการนาแปลงใหญ่ร่วมกัน ซึ่งเกษตรกรที่สนใจสามารถติดต่อได้ที่เกษตรอำเภอ" นางสาวชุติมา กล่าว
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai



ที่มา : http://www.thaigov.go.th/news/contents/details/8198