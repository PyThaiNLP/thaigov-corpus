รัฐบาลไทย-ข่าวทำเนียบรัฐบาล-กระทรวงเกษตรฯ จัดสัมมนา“หยุดความหิวโหยอย่างยั่งยืน (Sustainable Zero Hunger)” 







                                วันจันทร์ที่ 20 พฤศจิกายน 2560                              





    224  













   กระทรวงเกษตรฯ จัดสัมมนา“หยุดความหิวโหยอย่างยั่งยืน (Sustainable Zero Hunger)” 
 

   กระทรวงเกษตรฯ จัดสัมมนา“หยุดความหิวโหยอย่างยั่งยืน (Sustainable Zero Hunger)” วันที่ 22 - 23 พ.ย. นี้ ณ KU Home มหาวิทยาลัยเกษตรศาสตร์ กรุงเทพ ฯ พร้อมศึกษาดูงานจังหวัดนครปฐม และจังหวัดนครราชสีมา หวังสร้างจิตสำนึกให้ชาวไทยตระหนักถึงความสำคัญในการสร้าง 





     นายสรวิศ ธานีโต โฆษกกระทรวงเกษตรและสหกรณ์ เปิดเผยว่า องค์การอาหารและเกษตรแห่งสหประชาชาติ หรือ เอฟ เอ โอ (Food and Agriculture Organization of the United Nations – FAO) เป็นองค์การของสหประชาชาติ ที่มุ่งยกระดับการบริโภคอาหารและมาตรฐานการครองชีพของประชากรโลกให้ดีขึ้น เพื่อพัฒนาเศรษฐกิจของโลก โดยจัดตั้งขึ้นเมื่อวันที่ 16 ตุลาคม 2488 (ค.ศ. 1945) และได้กำหนดวันที่ 16 ตุลาคมของทุกปี เป็นวันครบรอบการก่อตั้งองค์การ เอฟ เอ โอ เป็นวันอาหารโลก (World Food Day) โดยมีการเชิญชวนประเทศสมาชิกทั่วโลกร่วมกันจัดวันเฉลิมฉลอง เพื่อให้สาธารณชนได้ตระหนักถึงปัญหาความอดอยากหิวโหยในโลก ซึ่งมีประชากรโลกที่อดอยากหิวโหยกว่า 800 ล้านคน และเพื่อเน้นความสนใจในด้านการเกษตรและการผลิตอาหาร สำหรับประเทศไทยในฐานะเป็นสมาชิกขององค์การอาหารและเกษตรแห่งสหประชาชาติและเป็นสถานที่ตั้งของสำนักงานองค์การอาหารและเกษตรแห่งสหประชาชาติประจำภูมิภาคเอเชียและแปซิฟิก ประกอบกับเป็นประเทศเกษตรกรรมที่ผลิตและส่งออกอาหารรายใหญ่อันดับต้น ๆ ของโลก แต่ปรากฏว่ายังมีผู้หิวโหย อดอยากและขาดโภชนาการเป็นจำนวนมาก กระทรวงเกษตรฯ ในฐานะหน่วยงานกลางประสานงานกับ เอฟ เอ โอ จึงได้ร่วมกับสำนักงาน เอฟ เอ โอ กรุงเทพ ฯ จัดงานวันอาหารโลกขึ้นทุกปี เพื่อรณรงค์และสร้างจิตสำนึกให้คนไทยได้ตระหนักถึงปัญหาความอดอยากหิวโหยและร่วมมือกันในการแก้ไขปัญหานี้อย่างจริงจังเพื่อนำไปสู่การพัฒนาประเทศชาติ
        สำหรับในปี 2560 นี้ กระทรวงเกษตรฯ จัดให้มีการสัมมนาเกี่ยวกับงานวันอาหารโลก (World Food Day) ประจำปี 2560 ภายใต้หัวข้อ “หยุดความหิวโหยอย่างยั่งยืน (Sustainable Zero Hunger)” ระหว่างวันที่ 22 - 23 พฤศจิกายน 2560 ณ  KU Home มหาวิทยาลัยเกษตรศาสตร์ กรุงเทพ ฯ และการฟังบรรยายสรุปและศึกษาดูงานที่จังหวัดนครปฐม และจังหวัดนครราชสีมา โดยมีผู้เข้าร่วมสัมมนา 150 คน โดยมีวัตถุประสงค์เพื่อสร้างจิตสำนึกให้ชาวไทยได้ตระหนักถึงความสำคัญในการสร้างความมั่นคงอาหารต่อมวลมนุษย์ และได้รับรู้ถึงสาเหตุของความอดอยากหิวโหยที่ยังคงมีอยู่ รวมทั้งการลดสูญเสียหายของอาหาร การกินทิ้งกินขว้าง (Food Waste, Food Loss) เพื่อให้เกิดความมั่นคงทางอาหาร ความปลอดภัยของอาหาร และภาวะโภชนาการ อันจะนำไปสู่การพัฒนาการเกษตร ทั้งนี้กระทรวงเกษตรฯ คาดว่าจะทำให้ทุกภาคส่วนของสังคมทั้งภาครัฐและเอกชน สถาบันการเงิน พ่อค้าและประชาชน ตลอดจนเกษตรกรได้ทราบถึงความสำคัญของวันอาหารโลก ตระหนักถึงความสำคัญของระบบความมั่นคงอาหาร ระบบความปลอดภัยอาหาร ภาวะโภชนาการ และสร้างความมั่นคงด้านอาหาร พร้อมทั้งหน่วยงานทั้งภาครัฐและเอกชนให้ความสำคัญของการมีอาหารที่เพียงพอต่อความต้องการเพื่อให้เกิดความมั่นคงทางอาหาร นอกจากนี้ยังรวมถึงคำชื่นชมจากประเทศสมาชิกที่มีต่อการที่ประเทศไทยมีส่วนร่วมในงานวันอาหารโลก ซึ่งแสดงให้เห็นถึงความร่วมมือและนโยบายที่สอดคล้องกับองค์การอาหารและเกษตรแห่งสหประชาชาติด้วย
 
 
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
 
 
 
 
  



ที่มา : http://www.thaigov.go.th/news/contents/details/8213