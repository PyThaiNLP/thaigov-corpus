รัฐบาลไทย-ข่าวทำเนียบรัฐบาล-กรมสรรพากรร่วมกับธนาคารกรุงไทย ให้บริการยื่นแบบและชำระภาษีเงินได้หัก ณ ที่จ่าย สำหรับผู้จ่ายเงินได้ที่มีปริมาณข้อมูลมาก ผ่านระบบ Host  to  Host







                                วันจันทร์ที่ 10 เมษายน 2560                              





    465  













   กรมสรรพากรร่วมกับธนาคารกรุงไทย ให้บริการยื่นแบบและชำระภาษีเงินได้หัก ณ ที่จ่าย สำหรับผู้จ่ายเงินได้ที่มีปริมาณข้อมูลมาก ผ่านระบบ Host  to  Host
 

   กรมสรรพากรร่วมมือกับธนาคารกรุงไทย จำกัด (มหาชน) เพิ่มช่องทางให้บริการการยื่นแบบแสดงรายการและรับชำระภาษีเงินได้หัก ณ ที่จ่าย ผ่านระบบ Host to Host เป็นการพัฒนานวัตกรรมเพื่อรองรับการนำส่งข้อมูลภาษีเงินได้หัก ณ ที่จ่ายที่มีปริมาณจำนวนมาก  





   กรมสรรพากรร่วมมือกับธนาคารกรุงไทย จำกัด (มหาชน) เพิ่มช่องทางให้บริการการยื่นแบบแสดงรายการและรับชำระภาษีเงินได้หัก ณ ที่จ่าย ผ่านระบบ Host to Host เป็นการพัฒนานวัตกรรมเพื่อรองรับการนำส่งข้อมูลภาษีเงินได้หัก ณ ที่จ่ายที่มีปริมาณจำนวนมาก ช่วยลดปัญหาในการส่งข้อมูล และสร้างความมั่นใจให้ผู้จ่ายเงินได้มากขึ้น
    
วันนี้ (7 เมษายน 2560) นางสาวนงพงา บุญเปี่ยม ผู้อำนวยการสำนักบริหารการเสียภาษีทางอิเล็กทรอนิกส์ ในฐานะผู้แทนกรมสรรพากร ได้ร่วมลงนามในบันทึกข้อตกลงให้บริการยื่นแบบแสดงรายการและนำส่งภาษีผ่านระบบนำส่งภาษีเงินได้หัก ณ ที่จ่ายแบบ Host to Host กับนางสาวอาริศรา ธรมธัช รองกรรมการผู้จัดการใหญ่สายงานธุรกิจภาครัฐ ในฐานะผู้แทนธนาคารกรุงไทย จำกัด (มหาชน) โดยมีผู้บริหารของทั้งสองหน่วยงานร่วมเป็นสักขีพยานในพิธีดังกล่าว ณ ห้องพระอุเทน 1 ชั้น 2 อาคารกรมสรรพากร ความร่วมมือในครั้งนี้เป็นการเพิ่มช่องทางให้บริการการยื่นแบบแสดงรายการและรับชำระภาษีเงินได้หัก ณ ที่จ่าย ซึ่งผู้มีหน้าที่หักภาษี ณ ที่จ่าย ผู้ถูกหักภาษี ณ ที่จ่าย และตัวแทน สามารถนำส่งข้อมูลภาษีเงินได้หัก ณ ที่จ่าย ตามแบบ ภ.ง.ด.1 ภ.ง.ด.2 ภ.ง.ด.3 ภ.ง.ด.53 และชำระภาษี ผ่านระบบ Host  to  Host ได้ด้วยการลงลายมือชื่ออิเล็กทรอนิกส์และเข้ารหัสเพื่อรักษาความปลอดภัยของข้อมูล รองรับการนำส่งข้อมูลภาษีเงินได้หัก ณ ที่จ่ายที่มีปริมาณจำนวนมาก เป็นการเพิ่มประสิทธิภาพในการให้บริการที่ดีเชิงรุก ช่วยลดปัญหาให้แก่หน่วยงานหรือนิติบุคคลที่มีปริมาณการนำส่งข้อมูลภาษีเงินได้หัก ณ ที่จ่ายจำนวนมาก ช่วยให้ผู้เสียภาษีได้รับความสะดวก และรวดเร็วยิ่งขึ้น
        
สำหรับผู้ที่มีข้อสงสัยการใช้บริการดังกล่าว สามารถสอบถามเพิ่มเติมได้ที่สำนักบริหารการเสียภาษีทางอิเล็กทรอนิกส์ โทร. 02 272 9238 และศูนย์สารนิเทศสรรพากร โทร.1161

กรมสรรพากร  เต็มที่  เต็มใจ  ให้ประชาชน
สำนักบริหารกลาง  ส่วนประชาสัมพันธ์   
เลขที่ 90  ถนนพหลโยธิน 7  พญาไท  กรุงเทพฯ 10400  โทร. 0 2272 9529-30   โทรสาร 0 2617 3324  
หรือศูนย์สารนิเทศสรรพากร 1161 (RD Intelligence Center)

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/2998