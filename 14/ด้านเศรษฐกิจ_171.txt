รัฐบาลไทย-ข่าวทำเนียบรัฐบาล-ธพว.ติดปีกการตลาดผู้ประกอบการสตาร์ทอัพและเอสเอ็มอีไทย ด้วยงานสัมมนา "ปฏิบัติการ LINE@ Marketing สร้างธุรกิจพิชิตเงินแสน"







                                วันจันทร์ที่ 10 เมษายน 2560                              





    642  













   ธพว.ติดปีกการตลาดผู้ประกอบการสตาร์ทอัพและเอสเอ็มอีไทย ด้วยงานสัมมนา "ปฏิบัติการ LINE@ Marketing สร้างธุรกิจพิชิตเงินแสน"
 

   ธพว.จัดสัมมนา "ปฏิบัติการ LINE@ Marketing สร้างธุรกิจพิชิตเงินแสน"  ณ บริเวณพื้นที่ Co-Working Space ชั้น 1 สำนักงานใหญ่ SME Bank Tower 





   ในวันนี้ (10 เมษายน 2560) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.หรือ SME Development Bank) ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง  จัดสัมมนา "ปฏิบัติการ LINE@ Marketing สร้างธุรกิจพิชิตเงินแสน"  ณ บริเวณพื้นที่ Co-Working Space ชั้น 1 สำนักงานใหญ่ SME Bank Tower ติดสถานีรถไฟฟ้าอารีย์ โดยได้เชิญกูรู อาจารย์ณัฐพล ขาวสำลี ผู้ที่เชี่ยวชาญด้านการทำE-Marketingผ่านโปรแกรม LINE@ ( ไลน์แอด)ที่กำลังได้รับความนิยมในกลุ่มสตาร์ทอัพ และ เอสเอ็มอี โดยการอบรมครั้งนี้ถ่ายทอดสดผ่าน Facebook Live ของ Innovation Center และ Facebook SME Development Bank ด้วย

นายมงคล ลีลาธรรม กรรมการผู้จัดการ ธพว. กล่าวว่า โลกของการทำธุรกิจในปัจจุบันผู้ประกอบการที่จะชนะในสนามการค้าที่สำคัญต้องให้บริการเข้าถึงลูกค้าอย่างรวดเร็วมีประสิทธิภาพ สุภาษิตที่ว่า “ ปลาใหญ่กินปลาเล็กใช้ไม่ได้แล้วในยุคนี้  แต่จะเป็นปลาเร็วกินปลาช้า” ผู้ประกอบการต้องปรับตัวเร็วใช้เครื่องมือข้อมูลมาปรับใช้ธุรกิจให้ตัวเองมีรายได้เพิ่มขึ้นเติบโต  ดังนั้นการเรียนรู้ช่องทางธุรกิจผ่านแอพพลิเคชั่นไลน์แอดเป็นส่วนหนึ่งสนับสนุนการโฆษณาประชาสัมพันธ์สินค้าโดยตรงถึงกลุ่มเป้าหมายได้อย่างง่ายขยายศักยภาพธุรกิจเพิ่มช่องทางการตลาด จากตัวเลขสถิติปี 2558 ยอดผู้ใช้งาน LINE ในประเทศไทยมีอยู่ทั้งสิ้นกว่า 33 ล้านคน ซึ่งนับเป็นอันดับที่ 2 ของโลก และแนวโน้มปัจจุบันของการทำตลาดมาร์เก็ตติ้งออนไลน์กำลังได้รับความนิยมอย่างสูง  จึงตอบโจทย์ได้อย่างดีว่าในอนาคตนั้น ถ้าจะสร้างแบรนด์หรือร้านค้าเป็นของตัวเองเพื่อโปรโมทสินค้าสร้างการรับรู้ให้ลูกค้าจะต้องหันมาสนใจเรื่องนี้มากขึ้น  ซึ่งแอพพลิเคชั่นไลน์แอดเหมาะกับผู้ประกอบการช่วยประชาสัมพันธ์ข่าวสารได้ทั้งข้อความ รูปภาพ และโปรโมชั่น ในลักษณะกระจายข่าวสารเพียงครั้งเดียวสามารถเข้าสู่กลุ่มเป้าหมายได้จำนวนมากนับว่าเป็นช่องทางการสื่อสารที่รองรับการทำตลาด E-Marketing ก้าวสู่ไทยแลนด์ 4.0 โดยการจัดอบรมเชิงปฏิบัติการครั้งนี้มีผู้ประกอบการสนใจเข้าร่วมกิจกรรมเป็นจำนวนมาก โดยยอดจองเข้าร่วมงานเต็มตั้งแต่วันแรกที่ประชาสัมพันธ์กิจกรรม แสดงให้เห็นว่า ผู้ประกอบการเริ่มปรับตัวเรียนรู้นวัตกรรมเทคโนโลยี ที่ตอบโจทย์ช่องทางค้าขายเพิ่มขึ้น  โดย ธพว.จัดอบรมเชิงปฎิบัติการจริงเต็มวันตั้งแต่เวลา 9.00-17.00 น.  ทั้งนี้วิทยากรเป็นผู้รู้จริงในแวดวงนี้โดยตรงมาถ่ายทอดความรู้และนำมาปรับใช้งานได้ทันที  สำหรับกิจกรรมในลักษณะนี้ธนาคารจัดต่อเนื่องเป็นครั้งที่ 9 แล้ว  เกิดกระแสการตอบรับเข้าร่วมงานอย่างต่อเนื่องจากลูกค้า  กลุ่มสตาร์อัพและผู้ประกอบการเอสเอ็มอี รวมทั้งนิสิต นักศึกษา  ซึ่งเป็นตามวัตถุประสงค์ของธนาคารที่พร้อมเป็นศูนย์ SME D- Solution ให้บริการครบวงจร ต่อเติมเงินทุน เติมเต็มองค์ความรู้นวัตกรรมเทคโนโลยี   และติดปีกสร้างโอกาสการตลาดให้ผู้ประกอบการเติบโตต่อไป

สำหรับอาจารย์ณัฐพล ขาวสำลี ผู้ร่วมก่อตั้งและเป็นวิทยากรที่ Social Media Coach Thailand และยังเป็นผู้มีประสบการณ์ในการทำธุรกิจ Affiliate Marketing ทั้งจาก CJ, Amazon และอื่นๆ เจ้าของเว็บไซต์ Nattaphon.com ที่มีบทความด้าน Internet Marketing และ Web Design ที่ได้รับความนิยมอย่างมาก

ที่มา  : ศูนย์พัฒนา SMEs  โทร.081-4807594
เผยแพร่ข้อมูล : ฝ่ายสื่อสารองค์กรและกิจกรรมเพื่อสังคม โทร. 0-265-4574-5

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/3003