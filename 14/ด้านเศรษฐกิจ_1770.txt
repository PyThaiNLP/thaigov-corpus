รัฐบาลไทย-ข่าวทำเนียบรัฐบาล-กีฬาธนาคารโรงเรียน ธนาคารออมสิน ประจำปี 2560 บาสเกตบอล ฟุตบอล ได้สุดยอด 12 โรงเรียน เข้าสู่รอบสุดท้ายแล้ว







                                วันศุกร์ที่ 1 ธันวาคม 2560                              





    224  





      พิมพ์    
     
    
















   กีฬาธนาคารโรงเรียน ธนาคารออมสิน ประจำปี 2560 บาสเกตบอล ฟุตบอล ได้สุดยอด 12 โรงเรียน เข้าสู่รอบสุดท้ายแล้ว
 

   ธนาคารออมสินจัดงานแถลงข่าว และจับฉลากประกบคู่การแข่งขันกีฬาธนาคารโรงเรียน ธนาคารออมสิน ประจำปี 2560 ในประเภทกีฬาบาสเกตบอล ชิงแชมป์ระดับประเทศ และประเภทกีฬาฟุตบอลชิงถ้วยพระราชทานสมเด็จพระเทพรัตนราชสุดาฯ สยามบรมราชกุมารี  





   วันนี้ (1 ธันวาคม 2560) ณ ศูนย์การประชุมแห่งชาติสิริกิติ์ ทางธนาคารออมสินจัดงานแถลงข่าว และจับฉลากประกบคู่การแข่งขันกีฬาธนาคารโรงเรียน ธนาคารออมสิน ประจำปี 2560 ในประเภทกีฬาบาสเกตบอล ชิงแชมป์ระดับประเทศ และประเภทกีฬาฟุตบอลชิงถ้วยพระราชทานสมเด็จพระเทพรัตนราชสุดาฯ สยามบรมราชกุมารี โดยมี นายชาติชาย พยุหนาวีชัย ผู้อำนวยการธนาคารออมสิน เป็นประธานในงานแถลงข่าว พร้อมด้วย ดร.ธัญญา โพธิ์วิจิตร, ดร.โสภิต ภาโนมัย อดีตนักบาสเกตบอลทีมชาติไทย คุณเกียรติศักดิ์  น้อยพันธ์ และ อดีตนักฟุตบอลทีมชาติไทย คุณสะสม พบประเสริฐ, คุณวิบูลย์ วงศ์เลิศอารักษ์, คุณชลทิศ กรุดเที่ยง ร่วมเป็นเกียรติในงานแถลงข่าว

นายชาติชาย พยุหนาวีชัย ผู้อำนวยการธนาคารออมสิน ธนาคารออมสิน จัดแข่งขัน “กีฬาธนาคารโรงเรียน ธนาคารออมสิน” ประจำปี 2560 ปีนี้จัดขึ้นเป็นปีที่ 9 จัดการแข่งขัน 3 ชนิดกีฬา คือ ฟุตบอลชาย, บาสเกตบอลชาย และวอลเลย์บอลหญิง รุ่นอายุไม่เกิน 18 ปี  ซึ่งธนาคารออมสินได้เล็งเห็นความสำคัญของเยาวชน ซึ่งจะเติบโตเป็นผู้ใหญ่ที่มีคุณภาพของประเทศในอนาคตและโครงการนี้จะเป็นเวทีหนึ่งที่จะเสริมสร้างประสบการณ์ทางด้านกีฬาให้กับเยาวชนไทย  ในขณะเดียวกันเยาวชนยังได้รับการปลูกฝัง และส่งเสริมด้านการออม จาก “ธนาคารโรงเรียน” ซึ่งจะทำให้เด็กนักเรียนในเครือข่ายธนาคารโรงเรียน ธนาคารออมสิน ได้รู้จักการบริหารจัดการเงิน รู้จักการเก็บออม และยังได้เรียนรู้วิชาชีพจากประสบการณ์จริงในภาคการเงิน การธนาคาร อีกทั้งได้รับประสบการณ์ที่หลากหลายจากกิจกรรมที่ธนาคารออมสินสรรค์สร้างและสนับสนุนให้มากมายแก่เยาวชน

สำหรับโครงการกีฬาธนาคารโรงเรียน ธนาคารออมสิน ประจำปี 2560 ได้เริ่มจัดการแข่งขันมาตั้งแต่เดือนกรกฎาคม ที่ผ่านมา ตั้งแต่รอบคัดเลือกระดับจังหวัด, รอบชิงชนะเลิศ ระดับภาค, รอบชิงชนะเลิศระดับสายงานกิจการสาขา จนถึงวันนี้ ธนาคารได้รับความร่วมมือจากโรงเรียนในเครือของธนาคารโรงเรียนเป็นอย่างมาก
ซึ่งในปี 2560 นี้มีทีมธนาคารโรงเรียนที่สมัครเข้าร่วมการแข่งขันมากกว่า 1,000 ทีม จากทั่วประเทศซึ่งเพิ่มจากปี 2559 ที่ผ่านมากว่า 200 ทีม ในปี 2559 นั้น มีจำนวน 833 ทีม จนได้แชมป์ตัวแทนสายงานกิจการสาขา ได้แก่
ทีมผู้แทนสายงานกิจการสาขา    ฟุตบอล    บาสเกตบอล
สายงานกิจการสาขา 1
(กทม.)    โรงเรียนสตรีวิทยา 2
(กทม.)    โรงเรียนอัสสัมชัญธนบุรี
(กทม.)
สายงานกิจการสาขา 2
(ภาคกลางและภาคใต้ตอนบน)    โรงเรียนโพธาวัฒนาเสนี
จ.ราชบุรี    โรงเรียนเบญจมราชูทิศ
จ.ราชบุรี
สายงานกิจการสาขา 3 (ภาคเหนือ)    โรงเรียนวชิราลัย
จ.เชียงใหม่    โรงเรียนสามัคคีวิทยาคม
จ.เชียงราย
สายงานกิจการสาขา 4
(ภาคตะวันออกเฉียงเหนือ)    โรงเรียนแก่นนคร
จ.ขอนแก่น    โรงเรียนสกลราชวิทยานุกูล
จ.สกลนคร
สายงานกิจการสาขา 5
(ภาคกลางและภาคตะวันออก)    โรงเรียนสุรศักดิ์วิทยาคม
จ.ชลบุรี    โรงเรียนอัสสัมชัญนครราชสีมา
จ.นครราชสีมา
สายงานกิจการสาขา 6
(ภาคใต้)    โรงเรียนเทพมิตรศึกษา
จ.สุราษฎร์ธานี    โรงเรียนกาญจนาภิเษกวิทยาลัย
จ.สุราษฎร์ธานี

ทั้งนี้ การแข่งขันฟุตบอลจะมีขึ้นในระหว่างวันที่ 1–7 ธันวาคม 2560 ซึ่งเป็นคู่ชิงชนะเลิศ ระดับประเทศถ้วยพระราชทานสมเด็จพระเทพรัตนราชสุดาฯ สยามบรมราชกุมารี ในวันที่ 7 ธันวาคม 2560 เวลา 15.30–17.30 น. ณ  ศูนย์เยาวชนกรุงเทพมหานคร ไทย-ญี่ปุ่น(ดินแดง) โดยจะมีการถ่ายทอดสดผ่านทีวีดิจิตอล ช่อง 13 (แฟมิลี่) และมีการคัดเลือกเก็บตัวสำหรับทีมฟุตบอล “ออมสินช้างชมพู” โดยอดีตนักฟุตบอลทีมชาติไทย คุณวิบูลย์ วงศ์เลิศอารักษ์, คุณชลทิศ กรุดเที่ยง ได้คัดเลือกตัวนักกีฬาในรอบระดับจังหวัด ระดับภาค เพื่อเข้าตัดตัว และเฟ้นหานักกีฬาที่มีความสามารถเข้าสู่ทีมฟุตบอล “ออมสินช้างชมพู”จำนวน 120 คน พร้อมเก็บตัวอบรมฝึกซ้อมเทคนิคฟุตบอลชั้นสูงเพื่อเตรียมตัวลงฟาดแข้งหาประสบการณ์กับทีมเยาวชน Air force และทางธนาคารออมสินได้เปิดประสบการณ์ให้นักกีฬาได้ไปศึกษาดูงานต่างประเทศกลุ่มในเครือ (AEC)   พร้อมการแข่งขันกระชับมิตรกับทีมเยาวชนของ สาธารณรัฐสิงคโปร์ และ สาธารณรัฐประชาชนลาว

ขณะที่ การแข่งขันกีฬาบาสเกตบอล จะมีขึ้นในวันเสาร์ที่ 2 – วันพุธที่ 6 ธันวาคม 2560 คู่ชิงชนะเลิศระดับประเทศ จัดขึ้นในวันที่ 6  ธันวาคม 2560 เวลา 13.00–15.00 น.  ณ  MONO Stadium  อ.ปากเกร็ด จ.นนทบุรี มีการถ่ายทอดสดผ่านทีวีดิจิตอล ช่อง MONO 29 ซึ่งจะมีอดีตนักบาสเกตบอลทีมชาติไทยเข้าร่วมชมการแข่งขัน  เพื่อเฟ้นหานักกีฬาบาสเกตบอลที่มีแววเด่น เข้าร่วมทีมบาสเกตบอล “ออมสินช้างชมพู” จำนวน 12 คน พร้อมเก็บตัว อบรมฝึกซ้อมเทคนิคต่างๆ เพื่อเตรียมประสบการณ์แข่งขันกระชับมิตรกับทีม MONO vampire

ผู้อำนวยการธนาคารออมสิน กล่าวว่า กิจกรรมกีฬาธนาคารโรงเรียน ธนาคารออมสิน เป็นกิจกรรมหนึ่งที่จะส่งเสริมให้เยาวชนสนใจในการเล่นกีฬา การออกกำลังกาย  แต่นอกเหนือจากนั้น  สามารถต่อยอดก้าวไปสู่เกมการแข่งขันในระดับประเทศ และนานาชาติ ขณะเดียวกันยังได้รับการส่งเสริมด้านการออมจาก “ธนาคารโรงเรียน” ซึ่งจะทำให้เด็กนักเรียนในเครือข่ายธนาคารโรงเรียน ธนาคารออมสิน ได้เก็บหอมรอบริบ และได้รับประสบการณ์ที่หลากหลายจากกิจกรรมต่างๆ ของธนาคารออมสินอีกมากมาย และในปี 2560 นี้ ถือว่าการจัดกิจกรรมการแข่งขันกีฬาได้รับความร่วมมือจากโรงเรียนในเครือข่ายธนาคารโรงเรียนและประสบความสำเร็จเป็นอย่างดี สมาชิกธนาคารโรงเรียนให้ความสนใจเข้าร่วมสมัครแข่งขันเป็นจำนวนมาก  ซึ่งธนาคารออมสินมีความยินดีที่จะจัดกิจกรรมส่งเสริมเยาวชนในกิจกรรมต่างๆ ต่อไป และในปีหน้าทางธนาคารออมสินจะมีการจัดโครงการกีฬาธนาคารโรงเรียน อย่างต่อเนื่อง ธนาคารออมสินหวังว่าจะได้รับความสนใจและความร่วมมือจากทางโรงเรียนต่างๆ  ที่เป็นสมาชิกในสังกัดโครงการธนาคารโรงเรียนมากขึ้น 



ที่มา : http://www.thaigov.go.th/news/contents/details/8496