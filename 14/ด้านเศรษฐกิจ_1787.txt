รัฐบาลไทย-ข่าวทำเนียบรัฐบาล-การทางพิเศษแห่งประเทศไทยเปิดให้บริการเติมเงินบัตร Easy Pass ผ่านช่องทาง mPay และ mPay STATION







                                วันพุธที่ 6 ธันวาคม 2560                              





    207  













   การทางพิเศษแห่งประเทศไทยเปิดให้บริการเติมเงินบัตร Easy Pass ผ่านช่องทาง mPay และ mPay STATION
 

   การทางพิเศษแห่งประเทศไทย (กทพ.) กระทรวงคมนาคม ร่วมกับ บริษัท แอดวานซ์ เอ็มเปย์ จำกัด เพิ่มช่องทางการเติมเงินให้กับผู้ใช้บริการบัตร Easy Pass ผ่านระบบ mPay และ mPay STATION เพิ่มประสิทธิภาพการให้บริการทางพิเศษ เพื่อให้ผู้ใช้บริการได้รับความสะดวก  





นายสุทธิศักดิ์ วรรธนวินิจ รองผู้ว่าการฝ่ายกฎหมายและกรรมสิทธิ์ที่ดิน ทำการแทนผู้ว่าการ กทพ. และนายกิติพงศ์ มุตตามระ กรรมการผู้จัดการใหญ่ บริษัท แอดวานซ์เอ็มเปย์ จำกัด แถลงข่าวการเปิดให้บริการเติมเงินบัตร Easy Pass ผ่านช่องทาง mPay และ mPay STATION เมื่อวันที่ 30 พฤศจิกายน 2560 ณ Sky Lounge ชั้น 20 อาคารเอไอเอส ทาวเวอร์ 1 ถนนพหลโยธิน
 
นายสุทธิศักดิ์ วรรธนวินิจ กล่าวว่า กทพ. ให้บริการระบบเก็บค่าผ่านทางพิเศษอัตโนมัติ ด้วยบัตร Easy Pass ปัจจุบันมีผู้ใช้บัตรฯ มากกว่า 1.3 ล้านใบ และมีปริมาณการจราจรที่ใช้ระบบเก็บค่าผ่านทางพิเศษอัตโนมัติ จำนวน 6.2 แสนเที่ยว/วัน คิดเป็นร้อยละ 37 ของปริมาณรถยนต์ 4 ล้อที่ใช้ทางพิเศษทั้งหมด ซึ่ง กทพ. ได้จัดรายการส่งเสริมการใช้บัตรฯ อย่างต่อเนื่อง ได้แก่ ยกเว้นการเก็บค่าประกันอุปกรณ์ชำรุด สูญหาย จำนวน 1,000 บาท ลดอัตราการเติมเงินสำรองค่าผ่านทางพิเศษครั้งแรก จากเดิม 1,000 บาท เหลือเพียง 500 บาท ตั้งแต่วันที่ 1 ธันวาคม 2560 ถึงวันที่ 31 มกราคม 2561 และปรับเพิ่มจำนวนช่องอัตโนมัติ (Easy Pass Lane) ให้เป็นร้อยละ 50 ของจำนวนช่องทางในแต่ละด่านเก็บค่าผ่านทาง

 
ทั้งนี้ กทพ. ได้เพิ่มพันธมิตรในโครงการเติมเงินบัตรฯ ให้มีรูปแบบหลากหลาย เพื่อเป็นทางเลือกให้กับผู้ใช้บริการ ปัจจุบัน กทพ. ได้รับความร่วมมือจากพันธมิตร จำนวน 14 หน่วยงาน ให้บริการรับเติมเงินผ่านธนาคาร เคาน์เตอร์เซอร์วิส บัตรเครดิต และแอพพลิเคชั่น ซึ่งบริษัท แอดวานซ์ เอ็มเปย์ จำกัด เป็นพันธมิตรรายล่าสุดที่ได้พัฒนาระบบการเติมงานผ่านช่องทางบริการของบริษัทฯ คือ mPay และ mPay STATION โดยผู้ใช้บริการสามารถเติมเงินบัตรฯ ได้ 2 ช่องทาง ดังนี้

1. เติมเงินบัตรฯ ผ่าน mPay ด้วยการดาวน์โหลดแอพพลิเคชั่นเอ็มเปย์
2. เติมเงินบัตรฯ ผ่าน mPay STATION ด้วยการแสดงบัตรสมาร์ทการ์ดให้พนักงานที่จุดรับชำระ (mPay STATION) และแจ้งจำนวนเงินที่ต้องการเติม ขั้นต่ำ 500 บาท และเพิ่มขึ้นขั้นละ 500 บาท เช่น 500, 1,000, 1,500 โดยเติมเงินสูงสุดต่อครั้งได้ 5,000 บาท และมียอดเงินสะสมในบัตรฯ ได้ไม่เกิน 9,999 บาท
  



ที่มา : http://www.thaigov.go.th/news/contents/details/8566