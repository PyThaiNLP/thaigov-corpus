รัฐบาลไทย-ข่าวทำเนียบรัฐบาล-กรมทางหลวงดำเนินโครงการบูรณะทางหลวงหมายเลข 23 ตอน ยโสธร - อุบลราชธานี เปิดให้สัญจรแล้ว







                                วันพุธที่ 6 ธันวาคม 2560                              





    191  













   กรมทางหลวงดำเนินโครงการบูรณะทางหลวงหมายเลข 23 ตอน ยโสธร - อุบลราชธานี เปิดให้สัญจรแล้ว
 

   กรมทางหลวง (ทล.) กระทรวงคมนาคม ดำเนินโครงการบูรณะทางหลวงหมายเลข 23 ตอน ยโสธร - อุบลราชธานี เพื่อเพิ่มศักยภาพสายทาง เชื่อมโยงโครงข่ายสู่ประเทศเพื่อนบ้าน  





สนับสนุนการเดินทางเข้าสู่แหล่งท่องเที่ยว และกระจายความเจริญสู่ภูมิภาค รวมทั้งอำนวยความสะดวกในการเดินทางได้รวดเร็วมากยิ่งขึ้น ปัจจุบันการก่อสร้างแล้วเสร็จและเปิดให้สัญจรแล้ว
 
  นายสราวุธ ทรงศิวิไล ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์พัฒนาโครงสร้างพื้นฐาน และการให้บริการระบบคมนาคมขนส่ง เพื่อยกระดับคุณภาพชีวิตของประชาชน ซึ่งสอดคล้องกับยุทธศาสตร์ชาติด้านการพัฒนาโครงสร้างพื้นฐานการขนส่ง และการพัฒนาประสิทธิภาพโครงข่ายทางหลวงสายหลักทั่วประเทศ โดย ทล. ดำเนินการบูรณะโครงข่ายทางหลวงหมายเลข 23 ตอน ยโสธร - อุบลราชธานี ระหว่าง กม.183+050 ถึง กม.272+000 รวมระยะทางประมาณ 47.94 กิโลเมตร ในพื้นที่อำเภอเมือง อำเภอคำเขื่องแก้ว จังหวัดยโสธร อำเภอเมือง อำเภอเขื่องใน จังหวัดอุบลราชธานี ก่อสร้างทางแอสฟัลท์คอนกรีต มาตรฐานทางพิเศษ 4 ช่องจราจร ช่องจราจรกว้างข้างละ 3.5 เมตร ไหล่ทางกว้าง 2.5 เมตร พร้อมติดตั้งไฟฟ้าแสงสว่าง และอุปกรณ์อำนวยความปลอดภัย งบประมาณ 236,904,720 บาท ปัจจุบันโครงการก่อสร้างแล้วเสร็จและเปิดให้สัญจร เพื่อรองรับปริมาณการจราจรที่เพิ่มขึ้นอย่างต่อเนื่อง ช่วยอำนวยความสะดวกในการเดินทาง การขนส่งสินค้าทางการเกษตรและอุตสาหกรรม ส่งเสริมการท่องเที่ยวทั้งภายในประเทศและระหว่างประเทศ รวมทั้งพัฒนาคุณภาพการให้บริการของระบบทางหลวง และช่วยลดความสูญเสียชีวิตและทรัพย์สินจากอุบัติเหตุ สามารถสอบถามข้อมูลการเดินทางได้ที่ แขวงทางหลวงอุบลราชธานีที่ 1 โทร. 0 4524 3426 ต่อ 15 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)



ที่มา : http://www.thaigov.go.th/news/contents/details/8567