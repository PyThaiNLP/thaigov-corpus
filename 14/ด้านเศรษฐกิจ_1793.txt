รัฐบาลไทย-ข่าวทำเนียบรัฐบาล-กระทรวงเกษตรฯ เตรียมพร้อมเป็นเจ้าภาพการประชุม BIMSTEC ครั้งที่ 6 







                                วันพฤหัสบดีที่ 7 ธันวาคม 2560                              





    267  













   กระทรวงเกษตรฯ เตรียมพร้อมเป็นเจ้าภาพการประชุม BIMSTEC ครั้งที่ 6 
 

   กระทรวงเกษตรฯ เตรียมพร้อมเป็นเจ้าภาพการประชุม BIMSTEC ครั้งที่ 6 พร้อมผลักดันความร่วมมือประเทศสมาชิก รุกการดำเนินงานตามแผนด้านการเกษตร ในฐานะไทยเป็นสะพานเชื่อมโยงทั้ง 2 ภูมิภาค 





     นายสรวิศ ธานีโต โฆษกกระทรวงเกษตรและสหกรณ์ เปิดเผยถึงการจัดประชุมคณะผู้เชี่ยวชาญด้านความร่วมมือทางการเกษตรของ BIMSTEC ครั้งที่ 6 ว่า การประชุม BIMSTEC เกิดขึ้นจากความร่วมมือหลากหลายสาขาทางวิชาการและเศรษฐกิจ (Bay of Bengal Initiative for Multi-Sectoral Technical and Economic Cooperation หรือ BIMSTEC) ที่เชื่อมโยงประเทศในภูมิภาคเอเชียใต้กับเอเชียตะวันออกเฉียงใต้เข้าด้วยกัน 7 ประเทศ ได้แก่ บังกลาเทศ ภูฏาน อินเดีย เมียนมา เนปาล ศรีลังกา และไทย จัดขึ้นเพื่อติดตามความก้าวหน้าความร่วมมือในด้านการอำนวยความสะดวกทางการค้าสินค้าเกษตร การยกระดับมาตรฐานสินค้าเกษตร การพัฒนาห่วงโซ่อุปทาน การจัดการระบบข้อมูลสารสนเทศ การพัฒนาขีดความสามารถของบุคลากรภาคเกษตร พร้อมทั้งติดตามความก้าวหน้าโครงการความร่วมมือด้านการเกษตร ซึ่ง BIMSTEC เป็นกลไกหนึ่งที่ไทยจะใช้เป็นเครื่องมือในการขยายความสัมพันธ์กับประเทศในภูมิภาคเอเชียใต้โดยเฉพาะอินเดีย ซึ่งเป็นตลาดขนาดใหญ่และเป็นแหล่งวัตถุดิบและทรัพยากรที่สำคัญ รวมถึงการผลิตไฟฟ้าพลังน้ำอีกด้วย โดยการประชุมในครั้งนี้จัดขึ้นระหว่างวันที่ 12-16 ธันวาคม 2560                ณ จ.เชียงราย
       นายวิณะโรจน์ ทรัพย์ส่งสุข เลขาธิการสำนักงานเศรษฐกิจการเกษตร กล่าวว่า ในโอกาสที่ไทยได้เป็นเจ้าภาพ  การประชุมในครั้งนี้ถือว่าเป็นโอกาสที่ดีที่จะช่วยเสริมสร้างความสัมพันธ์กับประเทศสมาชิกต่างๆ และยังเป็นการเน้นย้ำความตั้งใจในการผลักดันให้ประเทศสมาชิกบรรลุเป้าหมายและเจตนารมณ์พื้นฐานของ BIMSTEC  ในฐานะเจ้าภาพ     ไทยจะเร่งรัดประเทศสมาชิกให้ดำเนินงานตามแผนความร่วมมือที่ได้ตกลงกันไว้ โดยเฉพาะแผนงานโครงการความร่วมมือด้านการเกษตรของ BIMSTEC ทั้ง 8 โครงการ เช่น โครงการ Food Security Information System and Networks ซึ่งจะเป็นประโยชน์ในการสร้างโครงข่ายข้อมูลสารสนเทศในด้านความมั่นคงอาหารในภูมิภาค โครงการ Human Resources Development in Agriculture เพื่อพัฒนาบุคลากรในโครงการที่ฝ่ายไทยสนใจ เช่น เทคโนโลยีการผลิตอาหารสัตว์ในพื้นที่แห้งแล้ง การผลิตแพะและแกะโดยใช้เทคโนโลยีชีวภาพ การใช้เทคโนโลยีสำรวจดิน การใช้ชีวะวิธีในการควบคุมศัตรูพืช และโครงการ Development of Seed Sector เพื่อพัฒนาการผลิตเมล็ดพันธุ์พืช
      นอกจากนี้ ในช่วงปี 2556-2559 ไทยกับประเทศสมาชิก BIMSTEC มีมูลค่าการค้าระหว่างกันเฉลี่ย 17,300 ล้านเหรียญสหรัฐ/ปี โดยไทยมีมูลค่าการส่งออกไปยังภูมิภาคนี้ประมาณ 10,791 ล้านเหรียญสหรัฐ/ปี และมีมูลค่าการนำเข้าเฉลี่ย 6,500 ล้านเหรียญสหรัฐ/ปี สำหรับการค้าสินค้าเกษตรระหว่างไทยและสมาชิก BIMSTEC ในช่วง 4 ปีที่ผ่านมามีการค้าสินค้าเกษตร เฉลี่ยประมาณ 2,000 ล้านเหรียญสหรัฐ/ปี โดยมีอัตราการเพิ่มขึ้นของมูลค่าการค้าคิดเป็นร้อยละ 1.4/ปี สินค้าเกษตรที่ไทยส่งออกไปยังสมาชิก BIMSTEC ได้แก่ ผลิตภัณฑ์อาหารและอาหารแปรรูป น้ำตาล อาหารทะเลแปรรูป รวมถึงผลไม้ต่างๆ และสินค้าเกษตรที่ไทยนำเข้าจากภูมิภาคนี้ ได้แก่ ปลาทะเลแช่แข็ง เครื่องเทศ เมล็ดพืช และผักสำหรับบริโภค


กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai



ที่มา : http://www.thaigov.go.th/news/contents/details/8583