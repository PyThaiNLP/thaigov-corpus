รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมหารือกับเอกอัครราชทูตอิสราเอล สร้างความร่วมมือด้านดิจิทัล







                                วันพฤหัสบดีที่ 7 ธันวาคม 2560                              





    174  













   รมว.ดิจิทัลฯ ร่วมหารือกับเอกอัครราชทูตอิสราเอล สร้างความร่วมมือด้านดิจิทัล
 

   รมว.ดิจิทัลฯ 





             ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ นายเมอีร์ ชโลโม (H.E. Mr. Meir Shlomo) เอกอัครราชทูตรัฐอิสราเอลประจำประเทศไทย ในการเข้าเยี่ยมคารวะเนื่องในโอกาสเข้ารับตำแหน่งใหม่เมื่อเดือนสิงหาคมที่ผ่านมา พร้อมทั้งขอรับทราบข้อมูลเกี่ยวกับการดำเนินนโยบายไทยแลนด์ 4.0 เพื่อหาแนวทางในการสร้างความร่วมมือระหว่างรัฐอิสราเอลกับประเทศไทย โดยประเทศอิสราเอลมีความเชี่ยวชาญในด้านนวัตกรรมความมั่นคงปลอดภัยทางไซเบอร์ (Cyber security) การใช้เทคโนโลยีสารสนเทศในโรงพยาบาล (Digital hospital) การให้บริการของภาครัฐผ่านเครือข่ายอิเล็กทรอนิกส์ (E-government) และการใช้ระบบอิเล็กทรอนิกส์เพื่อเกษตรกรรม (E-farming) ซึ่งล้วนเป็นประโยชน์ต่อการดำเนินนโยบายดิจิทัลเพื่อเศรษฐกิจและสังคมของไทยเป็นอย่างยิ่ง ทั้งนี้ ประเทศอิสราเอลได้ให้ความสนใจในการเข้ามามีส่วนร่วมในโครงการระเบียงเศรษฐกิจพิเศษภาคตะวันออก (EEC) และโครงการ Digital Park Thailand ด้วย นอกจากนั้นเอกอัครราชทูตรัฐอิสราเอล ยังได้เรียนเชิญรัฐมนตรีว่าการกระทรวงดิจิทัลฯ ของไทย เดินทางเยือนประเทศอิสราเอลเพื่อศึกษาความก้าวหน้าด้านเทคโนโลยีดิจิทัลของประเทศอิสราเอลที่สามารถนำมาประยุกต์ใช้กับประเทศไทยได้ ซึ่งจะเป็นการกระชับความสัมพันธ์และความร่วมมือด้านเทคโนโลยีดิจิทัลระหว่างสองประเทศให้แน่นแฟ้นมากยิ่งขึ้น เมื่อวันที่ 6 ธันวาคม 2560 ณ สำนักงานรัฐบาลอิเล็กทรอนิกส์ (องค์การมหาชน) เขตราชเทวี กรุงเทพฯ
 

**************************



ที่มา : http://www.thaigov.go.th/news/contents/details/8603