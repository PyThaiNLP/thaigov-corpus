รัฐบาลไทย-ข่าวทำเนียบรัฐบาล-กรมบัญชีกลางแจงแนวทางการดำเนินการตาม พ.ร.บ.จัดซื้อจัดจ้างฯ







                                วันพฤหัสบดีที่ 14 ธันวาคม 2560                              





    499  





      พิมพ์    
     
    
















   กรมบัญชีกลางแจงแนวทางการดำเนินการตาม พ.ร.บ.จัดซื้อจัดจ้างฯ
 

   กรมบัญชีกลางแจงแนวทางในการดำเนินการตาม พ.ร.บ.การจัดซื้อจัดจ้างและการบริหารพัสดุภาครัฐ พ.ศ. 2560 กรณีดำเนินการก่อน พ.ร.บ.ฯ มีผลใช้บังคับ หากเกิดปัญหาหรือต้องการผ่อนผัน ให้เสนอ กวพ.อ. พิจารณา  





   กรมบัญชีกลางแจงแนวทางในการดำเนินการตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 กรณีดำเนินการก่อน พ.ร.บ.ฯ มีผลใช้บังคับ หากเกิดปัญหาหรือต้องการผ่อนผัน ให้เสนอ กวพ.อ. พิจารณา และกรณีมีผู้ยื่นข้อเสนอรายเดียวให้หน่วยงานของรัฐลงนามในสัญญาได้โดยไม่ต้องรอเวลาอุทธรณ์

นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ได้ชี้แจงแนวทางในการดำเนินการตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 โดยให้ส่วนราชการ รัฐวิสาหกิจ และหน่วยงานต่างๆ ที่เกี่ยวข้อง ที่ดำเนินการจัดซื้อจัดจ้าง
ก่อนวันที่พระราชบัญญัตินี้ใช้บังคับ คือก่อนวันที่ 24 สิงหาคม 2560 ให้ดำเนินการตามระเบียบสำนักนายกรัฐมนตรีว่าด้วยการพัสดุ พ.ศ. 2535 หรือระเบียบสำนักนายกรัฐมนตรี ว่าด้วยการพัสดุด้วยวิธีการทางอิเล็กทรอนิกส์
พ.ศ. 2549 หรือกฎหมายที่เกี่ยวข้อง ทั้งนี้ หากเกิดปัญหาข้อหารือหรือต้องขออนุมัติยกเว้นหรือผ่อนผันการไม่ปฏิบัติตามระเบียบฯ ใดๆ ในช่วงระหว่างที่การดำเนินการไม่แล้วเสร็จ กล่าวคือ ยังไม่ได้มีการตรวจรับและจ่ายเงิน ให้เป็นอำนาจหน้าที่ของคณะกรรมการว่าด้วยการพัสดุ คณะกรรมการว่าด้วยการพัสดุด้วยวิธีการทางอิเล็กทรอนิกส์ หรือผู้มีอำนาจหน้าที่ตามระเบียบดังกล่าว แล้วแต่กรณี ที่จะพิจารณาข้อหารือหรืออนุมัติยกเว้นผ่อนผันการไม่ปฏิบัติตามระเบียบนั้นๆ

อธิบดีกรมบัญชีกลาง กล่าวว่า นอกจากนี้ กรณีที่หน่วยงานของรัฐได้จัดซื้อจัดจ้างโดยวิธีประกาศเชิญชวนทั่วไปหรือวิธีคัดเลือกแล้ว พบว่าการจัดซื้อจัดจ้างครั้งนั้นมีผู้ยื่นข้อเสนอและผ่านการพิจารณาเพียงรายเดียว รวมทั้งหน่วยงานของรัฐพิจารณาแล้วเห็นควรให้ผู้ยื่นข้อเสนอรายนั้นเป็นคู่สัญญากับหน่วยงานของรัฐได้ กรณีนี้ เห็นควรให้หน่วยงานของรัฐสามารถลงนามในสัญญาได้โดยไม่ต้องรอให้พ้นระยะเวลาอุทธรณ์ เพื่อไม่ให้การจัดซื้อจัดจ้างล่าช้า

อธิบดีกรมบัญชีกลาง กล่าวทิ้งท้ายว่า การเพิ่มประสิทธิภาพการจัดซื้อจัดจ้างในแต่ละกรณี ต้องการให้การปฏิบัติงานมีความคล่องตัว และคุ้มค่ามากขึ้น 



ที่มา : http://www.thaigov.go.th/news/contents/details/8760