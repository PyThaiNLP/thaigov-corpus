รัฐบาลไทย-ข่าวทำเนียบรัฐบาล-กรมเจ้าท่ากำหนดแผนปฏิบัติงานและมาตรการเพื่อความปลอดภัยทางน้ำในช่วงเทศกาลสงกรานต์







                                วันพุธที่ 12 เมษายน 2560                              





    123  













   กรมเจ้าท่ากำหนดแผนปฏิบัติงานและมาตรการเพื่อความปลอดภัยทางน้ำในช่วงเทศกาลสงกรานต์
 

   กรมเจ้าท่า (จท.) กระทรวงคมนาคม กำหนดแผนปฏิบัติงานและมาตรการเพื่อความปลอดภัยในช่วงเทศกาลสงกรานต์ 2560 ระหว่างวันที่ 5 – 18 เมษายน 2560  





นายศรศักดิ์ แสนสมบัติ อธิบดีกรมเจ้าท่า กล่าวว่า กรมเจ้าท่า (จท.) กระทรวงคมนาคม ได้กำหนดแผนปฏิบัติงานและมาตรการเพื่อความปลอดภัยในช่วงเทศกาลสงกรานต์ 2560 ระหว่างวันที่ 5 – 18 เมษายน 2560 ซึ่งเป็นช่วงวันหยุดติดต่อหลายวัน ทำให้การจราจรทางน้ำเป็นที่นิยมของประชาชน อาจส่งผลให้การใช้บริการท่องเที่ยวและเดินทางทางน้ำคับคั่งตามสถานที่ต่าง ๆ ประกอบกับกระทรวงฯ ได้กำหนดให้ช่วงเวลาดังกล่าว เป็นช่วงการรณรงค์เพื่อป้องกันและลดอุบัติเหตุ การสูญเสียชีวิตและทรัพย์สินของประชาชนจากการเดินทางช่วงเทศกาลสงกรานต์ 2560

แผนปฏิบัติงานและมาตรการเพื่อความปลอดภัยในช่วงเทศกาลสงกรานต์ปี 2560 แบ่งเป็น 2 ช่วง คือ ก่อนเทศกาลและช่วงระหว่างเทศกาล โดย จท. จะตรวจตรา ควบคุม กำกับดูแลท่าเรือ ผู้ควบคุมเรือและการใช้เรือ เพื่อให้เป็นไปตามมาตรฐานความปลอดภัยและความเป็นระเบียบเรียบร้อยในการจราจรทางน้ำ อำนวยความสะดวกให้กับประชาชนและนักท่องเที่ยว รวมทั้งให้การช่วยเหลือและประสานการปฏิบัติการร่วมกับหน่วยงานที่เกี่ยวข้องในกรณีฉุกเฉินหรือกรณีได้รับการร้องขอความช่วยเหลือ

การเตรียมการก่อนเทศกาลสงกรานต์ จท. ได้ออกประกาศกรมเจ้าท่า ที่ 45 เรื่อง มาตรการเพื่อความปลอดภัยในช่วงเทศกาลสงกรานต์ พ.ศ. 2560 ประกาศกรมเจ้าท่า ที่ 46 เรื่อง เตือนให้ใช้ความระมัดระวังในการเดินเรือและใช้เรือในช่วงเทศกาลสงกรานต์ พ.ศ. 2560 คำสั่งกรมเจ้าท่า ที่ 286/2560 เรื่อง จัดตั้งศูนย์อำนวยความปลอดภัยทางน้ำ กรมเจ้าท่า พร้อมทั้งให้เข้มงวดกวดขันในการปฏิบัติให้เป็นไปตามมาตรการเพื่อความปลอดภัยในเทศกาลสงกรานต์ พ.ศ. 2560 คำสั่งกรมเจ้าท่า ที่ 287/2560 เรื่อง จัดตั้งจุดอำนวยความสะดวกและประชาสัมพันธ์ทางน้ำประจำท่าเทียบเรือในเทศกาลสงกรานต์ พ.ศ. 2560 และคำสั่งกรมเจ้าท่า ที่ 288/2560 เรื่องแต่งตั้งคณะทำงานเพื่อตรวจสภาพความปลอดภัยของเรือโดยสาร เรือภัตตาคาร และโป๊ะเทียบเรือในเทศกาลสงกรานต์ พ.ศ. 2560

การปฏิบัติงานช่วงเทศกาล จท. จัดตั้งศูนย์อำนวยความปลอดภัยทางน้ำ ณ ศูนย์ควบคุมปฏิบัติการโทรทัศน์วงจรปิด (CCTV) เพื่อเป็นศูนย์กลางการรับเรื่องและประสานกับหน่วยงานด้านความปลอดภัยเพื่อให้การช่วยเหลือผู้ประสบเหตุ นอกจากนี้จะจัดตั้งศูนย์อำนวยความปลอดภัยทางน้ำ (ส่วนภูมิภาค 1-7) จำนวน 7 ศูนย์ พร้อมด้วยศูนย์อำนวยการความปลอดภัยทางน้ำสาขา จำนวน 42 ศูนย์ เรือตรวจการณ์พร้อมเจ้าหน้าที่ออกตรวจตามจุดสำคัญทั่วประเทศ รวมกำลังพล 560 คน เรือรักษาการณ์ จำนวน 67 ลำ รวมทั้งตั้งจุดประชาสัมพันธ์และเจ้าหน้าที่ประจำท่าเทียบเรือที่มีผู้ใช้บริการหนาแน่น

กรณีเกิดอุบัติเหตุหรือต้องการความช่วยเหลือและสอบถามข้อมูล สามารถแจ้งเหตุหรือติดต่อสอบถามได้ที่ศูนย์อำนวยการความปลอดภัยทางน้ำ จท. หมายเลข 0 2233 1311 – 8 ต่อ 353 หรือสายด่วน 1199 ตลอด 24 ชั่วโมง หรือแจ้งเจ้าหน้าที่ที่อยู่ใกล้ที่สุดเพื่อเร่งประสานงานให้ดำเนินการช่วยเหลืออย่างทันท่วงที



ที่มา : http://www.thaigov.go.th/news/contents/details/3053