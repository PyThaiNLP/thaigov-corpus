รัฐบาลไทย-ข่าวทำเนียบรัฐบาล-รถไฟฟ้าแอร์พอร์ต เรล ลิงก์ เตรียมพร้อมอำนวยความสะดวกปลอดภัยช่วงเทศกาลปีใหม่ 2561 







                                วันศุกร์ที่ 15 ธันวาคม 2560                              





    260  













   รถไฟฟ้าแอร์พอร์ต เรล ลิงก์ เตรียมพร้อมอำนวยความสะดวกปลอดภัยช่วงเทศกาลปีใหม่ 2561 
 

   นายวิสุทธิ์ จันมณี กรรมการและรักษาการกรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม เปิดเผยว่า ในช่วงเทศกาลปีใหม่ 2561 ระหว่างวันที่ 28 ธันวาคม 2560 - 2 มกราคม 2561  





   รฟฟท. ได้เตรียมมาตรการอำนวยความสะดวกปลอดภัยแก่ผู้โดยสารที่ใช้บริการรถไฟฟ้าแอร์พอร์ต เรล ลิงก์ ตามนโยบายของกระทรวงคมนาคม ดังนี้

1. ด้านการอำนวยความสะดวก จัดจุดบริการเชื่อมต่อระบบขนส่งสาธารณะ (TAXI STAND) ณ สถานีรถไฟฟ้าพญาไท และมักกะสัน จัดตั้งศูนย์ประสานงานอำนวยการและติดตามสถานการณ์อย่างใกล้ชิด ณ ห้องควบคุมการเดินรถไฟฟ้า ศูนย์ซ่อมบำรุงคลองตัน 

2. ด้านการรักษาความปลอดภัย จัดทำประกาศ และแจ้งข้อมูลด้านความปลอดภัยในการโดยสารระบบรถไฟฟ้า ขอกำลังเจ้าหน้าที่ตำรวจรถไฟเพื่อสนับสนุนการปฏิบัติหน้าที่ของพนักงานรักษาความปลอดภัย และเจ้าหน้าที่ประจำสถานี ตรวจความพร้อมของพนักงานควบคุมรถไฟฟ้าทุกคนก่อนปฏิบัติหน้าที่ กำชับให้เจ้าหน้าที่ตรวจวัดแอลกอฮอล์บุคคลที่มีอาการมึนเมาในสถานีรถไฟฟ้าที่มีผู้ใช้บริการเป็นจำนวนมาก ตรวจสอบระบบโทรทัศน์วงจรปิด (CCTV) ให้พร้อมใช้งานตลอดเวลา กำหนดวัตถุต้องห้ามนำเข้าในระบบรถไฟฟ้า ได้แก่ อาวุธของมีคม ลูกโป่ง พลุดอกไม้ไฟ และวัตถุที่จะทำให้เกิดประกายไฟ

3. ด้านความมั่นคง จัดชุดตรวจผสม ประกอบด้วย เจ้าหน้าที่ รฟฟท. พนักงานรักษาความปลอดภัยตำรวจรถไฟ เจ้าหน้าที่ชุดสุนัขทหาร (K9) กรมการสัตว์ทหารบก และกองพันทหารสื่อสารที่ 12 ตรวจสอบพื้นที่และอำนวยความสะดวก ปลอดภัยผู้โดยสาร ให้ฝ่ายปฏิบัติการเดินรถไฟฟ้าทบทวนการทำงานด้านความปลอดภัยเกี่ยวกับวัตถุต้องสงสัย โดยให้เจ้าหน้าที่ตรวจสอบกระเป๋า กล่อง หีบห่อ หรือสัมภาระที่วางทิ้งไว้แบบผิดสังเกต และระมัดระวังบุคคลภายนอกที่อาจแปลกปลอมเข้าในบริเวณพื้นที่ปฏิบัติงาน หรือพื้นที่สถานีรถไฟฟ้า โดย รฟฟท. จะจัดพิธีปล่อยแถวชุดตรวจผสม เพื่อปฏิบัติหน้าที่อำนวยความสะดวกปลอดภัยให้แก่ผู้โดยสารรถไฟฟ้า ในวันที่ 28 ธันวาคม 2560

นอกจากนี้ รฟฟท. ได้ขยายเวลาให้บริการรถไฟฟ้า ในวันที่ 31 ธันวาคม 2560 จากเดิมให้บริการถึงเวลา 24.00 น. ขยายบริการถึงเวลา 02.00 น. ของวันที่ 1 มกราคม 2561 เพื่ออำนวยความสะดวกแก่ผู้โดยสารรถไฟฟ้าที่จะเดินทางไปร่วมกิจกรรมสวดมนต์ข้ามปีตามวัดหลวง หรือวัดต่าง ๆ ในกรุงเทพมหานคร ทั้งนี้ สามารถสอบถามรายละเอียดข้อมูลเพิ่มเติมได้ที่ Call Center 1690 หรือ Facebook : AirportRailLink และ Twitter : Airport Rail Link
  



ที่มา : http://www.thaigov.go.th/news/contents/details/8798