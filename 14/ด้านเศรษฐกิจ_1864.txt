รัฐบาลไทย-ข่าวทำเนียบรัฐบาล-การชี้แจงข้อเท็จจริงกรณีการกำหนดนิยาม “รัฐวิสาหกิจ”ตามกฎหมายและร่างกฎหมายที่อยู่ในความรับผิดชอบของกระทรวงการคลัง







                                วันพฤหัสบดีที่ 21 ธันวาคม 2560                              





    133  





      พิมพ์    
     
    
















   การชี้แจงข้อเท็จจริงกรณีการกำหนดนิยาม “รัฐวิสาหกิจ”ตามกฎหมายและร่างกฎหมายที่อยู่ในความรับผิดชอบของกระทรวงการคลัง
 

   ตามที่ปรากฏในสื่อสังคมออนไลน์ว่า มีข้อสังเกตเกี่ยวกับร่างกฎหมายที่อยู่ในชั้นการพิจารณาของสภานิติบัญญัติแห่งชาติ จำนวน 3 ฉบับ ซึ่งเป็นข้อสังเกตเกี่ยวกับการกำหนดนิยาม “รัฐวิสาหกิจ”  





   ตามที่ปรากฏในสื่อสังคมออนไลน์ว่า มีข้อสังเกตเกี่ยวกับร่างกฎหมายที่อยู่ในชั้นการพิจารณาของสภานิติบัญญัติแห่งชาติ จำนวน 3 ฉบับ ซึ่งเป็นข้อสังเกตเกี่ยวกับการกำหนดนิยาม “รัฐวิสาหกิจ” ตาม  (1) ร่างพระราชบัญญัติวินัยการเงินการคลังของรัฐ พ.ศ. .... (ร่าง พ.ร.บ. วินัยการเงินการคลังของรัฐฯ)                      (2) ร่างพระราชบัญญัติวิธีการงบประมาณ พ.ศ. .... (ร่าง พ.ร.บ. วิธีการงบประมาณฯ) และ (3)  ร่างพระราชบัญญัติการพัฒนาการกำกับดูแลและบริหารรัฐวิสาหกิจ พ.ศ. .... (ร่าง พ.ร.บ. พัฒนารัฐวิสาหกิจฯ) โดยมีแนวคิดให้ทบทวนการกำหนดนิยาม “รัฐวิสาหกิจ” ใหม่ตามนิยามในกฎหมายว่าด้วยการบริหารหนี้สาธารณะ นั้น

“กระทรวงการคลังขอชี้แจงเพื่อความชัดเจนในประเด็นดังกล่าวว่า การกำหนดนิยาม “รัฐวิสาหกิจ”  ตามร่างกฎหมาย 2 ฉบับที่อยู่ในความรับผิดชอบของกระทรวงการคลัง เป็นการกำหนดนิยามให้สอดคล้องกับวัตถุประสงค์และเจตนารมณ์ของการบังคับใช้กฎหมายแต่ละฉบับ โดยไม่ได้มุ่งหมายให้เกิดการแปลงสภาพแต่ประการใด”

1) ร่าง พ.ร.บ. วินัยการเงินการคลังของรัฐฯ มีวัตถุประสงค์เพื่อกำหนดกรอบการดำเนินการทางการคลังและงบประมาณของรัฐ การกำหนดวินัยทางการคลังด้านรายได้และรายจ่ายทั้งเงินงบประมาณและ   เงินนอกงบประมาณ การบริหารทรัพย์สินของรัฐและเงินคงคลัง และการบริหารหนี้สาธารณะ ทั้งนี้ ได้กำหนดนิยาม “รัฐวิสาหกิจ” ให้สอดคล้องกับร่าง พ.ร.บ. วิธีการงบประมาณฯ โดยมีวัตถุประสงค์เพื่อกำหนดวินัยการ      ใช้เงินของรัฐวิสาหกิจที่ได้รับจัดสรรเงินงบประมาณจากรัฐบาล ซึ่งการจัดสรรเงินงบประมาณให้แก่รัฐวิสาหกิจ รัฐบาลจะจัดสรรให้แก่รัฐวิสาหกิจที่รัฐบาลเป็นเจ้าของ และรัฐวิสาหกิจที่เป็นบริษัทหรือบริษัทจำกัดมหาชนที่รัฐบาลมีทุนรวมอยู่ด้วยเกินร้อยละ 50 (ชั้นแม่) เท่านั้น ดังนั้น การกำหนดนิยาม “รัฐวิสาหกิจ” ตามร่าง พ.ร.บ. วินัยการเงินการคลังฯ จึงไม่มีความเกี่ยวเนื่องหรือมีวัตถุประสงค์เกี่ยวกับการแปรสภาพรัฐวิสาหกิจแต่อย่างใด

2) ร่าง พ.ร.บ. พัฒนารัฐวิสาหกิจฯ มีวัตถุประสงค์เป็นการปฏิรูประบบการกำกับดูแลรัฐวิสาหกิจให้มีประสิทธิภาพโดยยังคงความเป็นรัฐวิสาหกิจเอาไว้ จึงไม่มีบทบัญญัติใดที่เกี่ยวข้องกับการแปรรูปหรือแปลงสภาพรัฐวิสาหกิจ ซึ่งการแปลงสภาพรัฐวิสาหกิจใดๆ จะสามารถกระทำได้โดยอาศัยอำนาจตามพระราชบัญญัติทุนรัฐวิสาหกิจ พ.ศ. 2542 ทั้งนี้ ในส่วนของการกำหนดหรือเปลี่ยนแปลงสัดส่วนการถือหุ้นของรัฐวิสาหกิจที่มีสถานะเป็นบริษัทที่ผ่านมาเป็นอำนาจของคณะรัฐมนตรีเป็นผู้พิจารณากำหนดเท่านั้น การทำหน้าที่ของ คนร. ตามร่าง พ.ร.บ. พัฒนารัฐวิสาหกิจฯ จึงมีหน้าที่ในการกลั่นกรองและให้ความเห็นต่อคณะรัฐมนตรีในการพิจารณา ซึ่งเป็นการสร้างขั้นตอนการพิจารณาเกี่ยวกับการเปลี่ยนแปลงสัดส่วนการถือหุ้นให้เป็นไปอย่างรอบคอบและเปิดกว้างมากขึ้นกว่าปัจจุบัน ที่สามารถกระทำได้โดยการนำเสนอคณะรัฐมนตรีพิจารณาเท่านั้น

ดังนั้น การกำหนดนิยาม “รัฐวิสาหกิจ” ตามร่างกฎหมายทั้ง 2 ฉบับดังกล่าว จึงเป็นการกำหนดนิยามให้สอดคล้องกับวัตถุประสงค์ของการบังคับใช้กฎหมายแต่ละฉบับ โดยไม่ได้มุ่งหมายให้เกิดการแปลงสภาพหรือโอนรัฐวิสาหกิจไปอยู่ในมือเอกชนแต่ประการใด


สำนักงานเศรษฐกิจการคลัง โทร. 02 273 9020 ต่อ 3562  
สำนักงานคณะกรรมการนโยบายรัฐวิสาหกิจ โทร. 02 298 5880-7 ต่อ 3167
สำนักงานบริหารหนี้สาธารณะ โทร. 02 265 8050  ต่อ 5505

  



ที่มา : http://www.thaigov.go.th/news/contents/details/8861