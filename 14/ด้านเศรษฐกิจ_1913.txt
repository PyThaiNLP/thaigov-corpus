รัฐบาลไทย-ข่าวทำเนียบรัฐบาล-สำนักงานนโยบายและแผนการขนส่งและจราจรจัดสัมมนารับฟังความคิดเห็นโครงการศึกษาความเหมาะสมการบริหารจัดการและกระจายสินค้าจังหวัดพิษณุโลก (Logistics Hub)







                                วันอังคารที่ 26 ธันวาคม 2560                              





    118  













   สำนักงานนโยบายและแผนการขนส่งและจราจรจัดสัมมนารับฟังความคิดเห็นโครงการศึกษาความเหมาะสมการบริหารจัดการและกระจายสินค้าจังหวัดพิษณุโลก (Logistics Hub)
 

   สำนักงานนโยบายและแผนการขนส่งและจราจร (สนข.) กระทรวงคมนาคม ดำเนินโครงการศึกษาความเหมาะสมการบริหารจัดการและกระจายสินค้าจังหวัดพิษณุโลก (Logistics Hub) เพื่อเพิ่มขีดความสามารถการแข่งขันด้านการค้า การลงทุน  





   สนับสนุนภาคธุรกิจที่เกี่ยวเนื่องตามแนวระเบียงเศรษฐกิจ และขับเคลื่อนความเจริญสู่ท้องถิ่นและประเทศชาติ สร้างอาชีพ สร้างรายได้ และส่งเสริมให้ประชาชนในพื้นที่มีคุณภาพชีวิตที่ดีอย่างมั่งคง ยั่งยืน
 
นางวิไลรัตน์ ศิริโสภณศิลป์ รองผู้อำนวยการ สนข. และ นายเกรียงวิชญ์ เตชวิทยไวทิน ปลัดจังหวัดพิษณุโลก ร่วมเป็นประธานเปิดการสัมมนาเพื่อนำเสนอผลการศึกษาและรับฟังความคิดเห็นต่อร่างรายงานฉบับสมบูรณ์ โครงการศึกษาความเหมาะสมการบริหารจัดการและกระจายสินค้าจังหวัดพิษณุโลก (Logistics Hub) เมื่อวันที่ 22 ธันวาคม 2560 ณ โรงแรมแกรนด์ ริเวอร์ไซต์ อำเภอเมือง จังหวัดพิษณุโลก โดยมีผู้แทนจากหน่วยงานราชการ รัฐวิสาหกิจ ภาคเอกชน สถาบันการศึกษา ประชาชน และสื่อมวลชนเข้าร่วมการสัมมนา
 
นางวิไลรัตน์ ศิริโสภณศิลป์ กล่าวว่า จังหวัดพิษณุโลกเป็นจุดยุทธศาสตร์สำคัญที่มีความพร้อมด้านภูมิประเทศและโครงสร้างพื้นฐานด้านคมนาคมขนส่ง โดยมีเป้าหมายการพัฒนาให้เป็น Logistics Hub ของภูมิภาค สอดคล้องกับนโยบายของรัฐบาลที่ให้ความสำคัญกับการพัฒนาระบบโลจิสติกส์ตามกรอบยุทธศาสตร์ชาติ ระยะ 20 ปี (พ.ศ. 2560 - 2579) คือ การขับเคลื่อนการพัฒนาโลจิสติกส์และโซ่อุปทานให้สัมฤทธิ์ผล และแผนการพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560 - 2564) ยุทธศาสตร์ที่ 7 การพัฒนาโครงสร้างพื้นฐานและระบบโลจิสติกส์ รวมถึงยุทธศาสตร์ความร่วมมือระหว่างประเทศ เพื่อการพัฒนาด้วย ซึ่งจากผลการศึกษาความเหมาะสมฯ พบว่า จังหวัดพิษณุโลกมีความเหมาะสมกับการพัฒนาเป็น “เขตอุตสาหกรรมโลจิสติกส์ หรือ Freight Village” ผสมผสานกับ “ศูนย์การขนส่งและโลจิสติกส์ หรือ Transport Logistics Hub” เนื่องจากมีระบบการขนส่งหลากหลายรูปแบบและเชื่อมโยงเส้นทางสู่ศูนย์โลจิสติกส์ได้อย่างสะดวก รวมทั้งใกล้แหล่งผลิตสินค้า โรงงานอุตสาหกรรม และพื้นที่การเกษตร รวมถึงเชื่อมระหว่างภูมิภาคได้ โดยตำบลบึงพระ อำเภอเมือง เป็นพื้นที่ที่มีความเหมาะสมมากที่สุด
 

สำหรับเขตอุตสาหกรรมโลจิสติกส์แบ่งพื้นที่เป็น 4 ส่วน เพื่อรองรับการดำเนินกิจกรรมทางโลจิสติกส์หลากหลายรูปแบบ ได้แก่ พื้นที่สำหรับรวบรวมและกระจายสินค้าทางถนน พื้นที่สำหรับการขนส่งสินค้าทางราง พื้นที่สำหรับให้เอกชนเช่าเพื่อดำเนินกิจกรรมด้านโลจิสติกส์ และพื้นที่เขตปลอดภาษี (Free Zone) โดยให้บริการด้านต่าง ๆ ครบวงจร เพื่ออำนวยความสะดวกให้กับผู้ประกอบการและผู้ใช้บริการ ดังนี้
1. การบริการสำหรับผู้ประกอบการขนส่งและโลจิสติกส์ ได้แก่ บริการชานชาลาขนถ่ายสินค้า คลังสินค้า ลานวางกองสินค้า และบริการเปลี่ยนถ่ายการขนส่งทางรางกับการขนส่งทางถนน
2. การบริการสำหรับเจ้าของสินค้า ได้แก่ บริการติดฉลากบรรจุภัณฑ์ บริการติดตาม ตรวจสอบสถานะสินค้า และบริการเขตปลอดภาษี
3. การบริการสำหรับผู้เช่า/ซื้อพื้นที่ในศูนย์โลจิสติกส์ ได้แก่ บริการสร้าง ซ่อม ต่อเติมคลังสินค้า ห้องเย็น และศูนย์กระจายสินค้า
4. การบริการสำหรับบุคคลทั่วไปที่เข้ามาใช้พื้นที่ในศูนย์โลจิสติกส์ เช่น อาคารที่พัก ห้องประชุมสัมมนา ศูนย์อาหาร สถานีบริการน้ำมัน เป็นต้น

โครงการฯ อยู่ระหว่างขั้นตอนการศึกษาความเหมาะสมและจัดทำแผนการพัฒนา เป็น 3 ระยะ คือ ระยะที่ 1 ปี 2565 เริ่มเปิดให้บริการพื้นที่สำหรับรวบรวมและกระจายสินค้าทางถนน และการก่อสร้างพื้นที่สำหรับให้หน่วยงานเอกชนเช่า ระยะที่ 2 ปี 2570 เริ่มเปิดให้บริการพื้นที่สำหรับการขนส่งสินค้าทางราง และระยะที่ 3 ปี 2580 เริ่มเปิดให้บริการพื้นที่ Free Zone คาดว่าจะใช้งบประมาณทั้งสิ้น 2,500 ล้านบาท มีผลตอบแทนทางเศรษฐกิจ (EIRR) คิดเป็นร้อยละ 15 โดยมีแนวคิดให้เอกชนร่วมพัฒนาและบริหารจัดการ เพื่อความคล่องตัว สามารถดำเนินการได้อย่างรวดเร็ว และมีหน่วยงานภาครัฐทั้งในส่วนกลาง ส่วนท้องถิ่น และภาคเอกชนร่วมกันขับเคลื่อน
 
นายเกรียงวิชญ์ เตชวิทยไวทิน กล่าวว่า จังหวัดพิษณุโลกเป็นศูนย์กลางของภาคเหนือตอนล่าง เชื่อมโยงภาคเหนือ ภาคกลาง และภาคตะวันออกเฉียงเหนือ รวมทั้งอยู่ในแนวเส้นทาง North - South Economic Corridor (NSEC) และ East - West Economic Corridor (EWEC) สามารถเชื่อมต่อไปยังประเทศเมียนมา ลาว เวียดนาม และจีนตอนใต้ ทำให้มีบทบาทสำคัญในการเป็นศูนย์กลางเชื่อมโยงความสัมพันธ์ทางเศรษฐกิจ การค้า การบริการในภูมิภาคและประเทศเพื่อนบ้าน ซึ่งจังหวัดพิษณุโลกได้ร่วมกับ สนข. ดำเนินงานศึกษาความเหมาะสมการบริหารจัดการและกระจายสินค้าจังหวัดพิษณุโลก (Logistics Hub) เพื่อศึกษาศักยภาพการพัฒนาและปัจจัยที่จะเอื้อต่อระบบเศรษฐกิจให้เป็น Logistics Hub อย่างแท้จริง



ที่มา : http://www.thaigov.go.th/news/contents/details/9023