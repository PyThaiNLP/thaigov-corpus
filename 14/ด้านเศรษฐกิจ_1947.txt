รัฐบาลไทย-ข่าวทำเนียบรัฐบาล-ออมสิน รุกบริการ สาขาดิจิทัล : Digital Branch ช่องทางบริการทางการเงิน 24 ชั่วโมง







                                วันศุกร์ที่ 29 ธันวาคม 2560                              





    219  





      พิมพ์    
     
    
















   ออมสิน รุกบริการ สาขาดิจิทัล : Digital Branch ช่องทางบริการทางการเงิน 24 ชั่วโมง
 

   ธนาคารออมสิน เปิดสาขาดิจิทัล : Digital Branch ช่องทางบริการทางการเงินรูปแบบใหม่ ให้ลูกค้าได้สื่อสารกับพนักงานผ่านหน้าจอ VTM ได้ตลอด 24 ชั่วโมง เผยโฉมแล้ว 5 แห่ง ในชุมชนเมือง 





   ธนาคารออมสิน เปิดสาขาดิจิทัล : Digital Branch ช่องทางบริการทางการเงินรูปแบบใหม่ ให้ลูกค้าได้สื่อสารกับพนักงานผ่านหน้าจอ VTM ได้ตลอด 24 ชั่วโมง เผยโฉมแล้ว 5 แห่ง ในชุมชนเมือง สอดรับแนวคิด DigiThai Life Solution by GSB ตามแผนปี 2560 พร้อมจัดโปรโมชั่นช่วงแนะนำบริการ ลูกค้าใหม่เปิดบัญชีเงินฝากเผื่อเรียก รับดอกเบี้ยร้อยละ 1 ยกเว้นค่าธรรมเนียมรายเดือน MyMo และค่าธรรมเนียมแรกเข้าบัตรเดบิตยาวถึงสิ้นปี 2561

นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ด้วยรูปแบบและช่องทางการให้บริการของระบบสถาบันการเงินมีการปรับปรุงพัฒนาอยู่ตลอดเวลา โดยในปัจจุบันมีการเปลี่ยนแปลงไปเพื่อมุ่งสู่การให้บริการสะดวกและรวดเร็ว สอดคล้องกับการใช้ชีวิตที่เปลี่ยนแปลงไป ซึ่งในปี 2560 ธนาคารออมสินได้ปรับปรุงช่องทางการให้บริการที่หลากหลายมากขึ้น โดยล่าสุด เปิดให้บริการสาขาดิจิทัล หรือ Digital Branch ซึ่งเป็นอีกช่องทางหนึ่งที่ให้บริการ 24 ชั่วโมง ตอบโจทย์บริการทางการเงินที่ครบวงจรมากขึ้น เพื่อรองรับและมุ่งสู่การเป็น Digi-Thai Banking “Digital for All Thais” ภายใต้แนวคิด DigiThai Life Solution by GSB ซึ่ง Digital Branch เป็นการเพิ่มช่องทางการให้บริการและสร้างภาพลักษณ์การให้บริการที่ทันสมัย ซึ่งได้เปิดให้บริการแล้วจำนวน 5 แห่ง ได้แก่ ธนาคารออมสินสาขาพร้อมพงษ์ สาขาเซ็นทรัลพลาซ่าปิ่นเกล้า สาขาเมเจอร์รังสิต สาขาตลาดรวมใจ (เมืองทองธานี) และศูนย์บริการถนนห้วยแก้ว จ.เชียงใหม่ พร้อมทั้งได้จัดโปรโมชั่นสำหรับลูกค้าผู้มาใช้บริการไปจนถึงสิ้นปี 2561

สำหรับ Digital Branch ของธนาคารออมสิน จะให้บริการด้วยเครื่องบริการธุรกรรมทางการเงินอัตโนมัติ หรือ VTM มีลักษณะเป็นเครื่อง Self-Service ซึ่งจะมีบริการหลักคือ การเปิดบัญชีใหม่ เป็นบัญชีเงินฝากเผื่อเรียก Digital Savings (เงินฝากเผื่อเรียกแบบไม่มีสมุดเงินฝาก) การสมัครใช้บริการบัตรอิเล็กทรอนิกส์ ซึ่งปัจจุบันให้บริการ บัตรเดบิต และ การสมัครใช้บริการ Mobile Banking หรือ MyMo

“ลูกค้าที่มาเปิดบัญชีใหม่ที่เครื่อง VTM ต้องสมัครใช้บริการ MyMo ควบคู่กันเพื่อใช้ในการตรวจสอบรายการ (Statement) และถอนเงินผ่าน application MyMo MyCard หลังจากนั้นสามารถเลือกได้ว่าจะสมัครใช้บริการบัตรอิเล็กทรอนิกส์เพิ่มเติมหรือไม่ โดยบริการหลักนั้นลูกค้าจะสื่อสารกับพนักงานผ่านหน้าจอของเครื่อง VTM โดยมีพนักงาน V-Teller ทำหน้าที่แนะนำการทำรายการต่างๆ ให้ลูกค้า สัมภาษณ์ลูกค้าพร้อมตรวจสอบบัตรประชาชนและตัวตนของลูกค้าผ่านหน้าจอ VTM” นายชาติชาย กล่าว

ทั้งนี้ ธนาคารฯ ได้จัดโปรโมชั่น เพื่อเชิญชวนให้ลูกค้ามาใช้บริการดังกล่าว โดยลูกค้ารายใหม่ที่ยังไม่เคยใช้บริการ MyMo มาสมัครใช้บริการ MyMo ผ่านเครื่อง VTM จะได้รับยกเว้นค่าธรรมเนียมรายเดือนจนถึงวันที่ 31 ธันวาคม 2561 หากสมัครบัตรอิเล็กทรอนิกส์ ธนาคารฯ ไม่คิดค่าธรรมเนียมแรกเข้าจนถึงวันที่ 31 ธันวาคม 2561 และเปิดบัญชีเงินฝากเผื่อเรียก Digital Banking ได้อัตราดอกเบี้ย 1.00% ต่อปี จากปกติ 0.50% ต่อปี

สอบถามข้อมูลเพิ่มเติม สามารถติดตามได้ตามสื่อประชาสัมพันธ์ของธนาคารออมสินทุกช่องทาง ได้แก่ Website : www.gsb.or.th, Line Official, Facebook : GSB Society หรือสอบถามรายละเอียดเพิ่มเติมจากเจ้าหน้าที่ธนาคารออมสินทุกสาขาทั่วประเทศ หรือ ศูนย์ลูกค้าสัมพันธ์ธนาคารออมสิน Call Center โทร.1115
  



ที่มา : http://www.thaigov.go.th/news/contents/details/9119