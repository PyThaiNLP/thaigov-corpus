รัฐบาลไทย-ข่าวทำเนียบรัฐบาล-SME Development Bank ส่งสุขปีใหม่จัดแพ็กเกจ 7 หมื่นล้านบาท อุ้มคนตัวเล็ก-ผู้ประกอบการรายย่อยทั่วไทยเข้าถึงโอกาสเติบโตยั่งยืน







                                วันพุธที่ 3 มกราคม 2561                              





    272  





      พิมพ์    
     
    
















   SME Development Bank ส่งสุขปีใหม่จัดแพ็กเกจ 7 หมื่นล้านบาท อุ้มคนตัวเล็ก-ผู้ประกอบการรายย่อยทั่วไทยเข้าถึงโอกาสเติบโตยั่งยืน
 

   SME Development Bank แกะกล่องของขวัญปีใหม่ 2561 ออกแพ็กเกจสินเชื่อเสริมแกร่ง เติมทุน ครอบคลุมทุกกลุ่มเอสเอ็มอี โดยเน้นช่วยเหลือคนตัวเล็ก-ผู้ประกอบการรายย่อยทั่วไทย วงเงินรวม 70,000 ล้านบาท 





   SME Development Bank แกะกล่องของขวัญปีใหม่ 2561 ออกแพ็กเกจสินเชื่อเสริมแกร่ง เติมทุน ครอบคลุมทุกกลุ่มเอสเอ็มอี โดยเน้นช่วยเหลือคนตัวเล็ก-ผู้ประกอบการรายย่อยทั่วไทย วงเงินรวม 70,000 ล้านบาท ควบคู่การพัฒนา เดินหน้าปล่อยหน่วยรถม้าเติมทุน 1,000 คัน บริการถึงถิ่นขับเคลื่อนเศรษฐกิจฐานรากเติบโตยั่งยืน      

นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) กล่าวว่า แนวทางช่วยเหลือผู้ประกอบการ SMEs รายย่อยในปี 2561 นี้  ธนาคารเตรียมออกมาตรการช่วยเหลือเป็นของขวัญปีใหม่ 2 ด้าน คือ 1.มาตรการด้านการเงิน ผ่านแพ็กเกจสินเชื่อ วงเงินรวมกว่า 70,000 ล้านบาท และ 2. มาตรการช่วยเหลือและยกระดับผู้ประกอบการ ซึ่งการช่วยเหลือทั้งสองด้านจะลงลึกถึงเศรษฐกิจท้องถิ่นฐานรากทั่วประเทศ

สำหรับมาตรการด้านการเงิน  ธนาคารจัดเป็นแพ็กเกจสินเชื่อวงเงินรวม 70,000 ล้านบาท แบ่งออกเป็น 3 โครงการ  ดังนี้ 1. โครงการสินเชื่อเพื่อยกระดับเศรษฐกิจชุมชน (Local Economy Loan) วงเงิน 50,000 ล้านบาท เน้นช่วยเหลือผู้ประกอบการในธุรกิจท่องเที่ยว ท่องเที่ยวชุมชน และเกษตรแปรรูป วงเงินกู้ไม่เกิน 5 ล้านบาท  3 ปีแรก คิดอัตราดอกเบี้ย 3%ต่อปี ฟรีค่าธรรมเนียม 4 ปีแรก เมื่อใช้บรรษัทประกันสินเชื่ออุตสาหกรรมขนาดย่อม (บสย.) ค้ำประกัน พิเศษกู้ 1 ล้านบาท ผ่อนเพียงวันละ 460 บาทเท่านั้น

2. โครงการฟื้นฟูและเสริมศักยภาพวิสาหกิจขนาดกลางและขนาดย่อม สำหรับ SMEs คนตัวเล็ก วงเงิน 8,000 ล้านบาท วงเงินกู้ไม่เกิน 1 ล้านบาท  มุ่งสนับสนุน SMEs กลุ่มนิติบุคคล ที่ประสบปัญหาด้านการเงิน เข้าถึงแหล่งทุนยาก เงินทุนไม่พอ รวมถึง ต้องการเริ่มต้นธุรกิจหรือเปลี่ยนแปลงธุรกิจ สามารถยื่นกู้ได้โดยไม่ต้องมีหลักทรัพย์ค้ำประกัน

และ 3. สินเชื่อ Factoring วงเงิน 12,000 ล้านบาท วงเงินกู้ต่อรายไม่เกิน 15 ล้านบาท โดยมีโปรโมชั่น  7:1:0 โดย 7 ตัวแรกคือ พร้อมอนุมัติสินเชื่อภายใน 7วัน , 1 คือ เบิกจ่ายภายใน 1 วัน และ 0 คือ ฟรีค่าธรรมเนียมเรียกเก็บหนี้การค้า  

“แพ็กเกจด้านการเงินที่มอบเป็นของขวัญดังกล่าว ธนาคารมั่นใจว่าจะช่วยให้ คนตัวเล็ก ผู้ประกอบการ SMEs รายย่อยได้รับโอกาสเข้าถึงแหล่งทุนกว่า 7 หมื่นราย และมีส่วนสำคัญช่วยผลักดันให้เศรษฐกิจไทยเกิดการขยายตัว  ต่อยอดไปสู่การจ้างงาน สร้างอาชีพในระบบอีกไม่ต่ำกว่า 3 แสนราย” นายมงคล กล่าว

ทั้งนี้  แพ็กเกจสินเชื่อดังกล่าว สอดคล้องกับมติคณะรัฐมนตรี เมื่อวันที่ 19 ธันวาคม 2560 ที่เห็นชอบอนุมัติวงเงิน 245,000 ล้านบาท เพื่อเป็นของขวัญปีใหม่ 2561 มอบให้แก่ผู้ประกอบการผ่าน 5 โครงการ นอกจาก 3 โครงการสินเชื่อข้างต้นแล้ว ยังประกอบด้วย โครงการ Transformation Loan เสริมแกร่ง (Soft Loan เพื่อปรับเปลี่ยนเครื่องจักรระยะที่ 2) วงเงิน 20,000 ล้านบาท และ โครงการสินเชื่อ SMEs ของสถาบันการเงินเฉพาะกิจ (SFI) วงเงินรวม 165,000 ล้านบาท  

นายมงคล กล่าวต่อว่า  สำหรับมาตรการช่วยเหลือและยกระดับผู้ประกอบการ ในปี 2561 จะเป็นปีแห่งการเปลี่ยนแปลงครั้งสำคัญของ SME Development Bank ทั้งเชิงนโยบายและด้านการทำงานภายใน จุดประสงค์เพื่อยกระดับให้ธนาคาร สามารถช่วยเหลือพัฒนาผู้ประกอบการ SMEs อย่างแท้จริงและครอบคลุมบริการไปยังเศรษฐกิจชุมชนอย่างทั่วถึง   โดยธนาคารจะยกระดับความสามารถองค์กรด้วยการเพิ่มบุคลากร และพัฒนาระดับ Digital Banking  และที่สำคัญ ให้บริการหน่วยรถเคลื่อนที่ (Mobile Unit)  ภายใต้ชื่อโครงการ “รถม้าเติมทุน เสริมสร้าง SMEs ไทย ฉับไว ไปถึงถิ่น” ซึ่งภายในปีนี้ (2561) จะ ทยอยออกให้บริการรวมทั้งสิ้น 1,000 คัน  โดยจะเป็นบริการครบวงจร ทั้งด้านการเงิน และช่วยเหลือทางธุรกิจต่างๆ ซึ่งจากมาตรการช่วยเหลือทั้งด้านการเงินและด้านยกระดับความสามารถ จะช่วยเพิ่มรายได้แก่ SMEs ทั่วประเทศ สอดคล้องกับนโยบายรัฐบาลที่เน้นสร้างความเข้มแข็งให้กับเศรษฐกิจฐานรากและเติบโตจากเศรษฐกิจภายในประเทศ (Local Economy) อย่างยั่งยืน
    

ข้อมูลเพิ่มเติมติดต่อ :
นางอุบลรัตน์ ค่าแพง ผู้อำนวยการฝ่ายส่งเสริมการตลาด ลูกค้าสัมพันธ์และกิจกรรมเพื่อสังคม
โทร. 085-980-7861, 02-265-4404 



ที่มา : http://www.thaigov.go.th/news/contents/details/9159