รัฐบาลไทย-ข่าวทำเนียบรัฐบาล-กระทรวงเกษตรฯ เตรียมจัดงาน “เทศกาลโคนมแห่งชาติ ปี 2561” ระหว่างวันที่ 30 ม.ค. – 5 ก.พ. 61 ณ บริเวณเชิงเขาตาแป้น อ.มวกเหล็ก จ.สระบุรี







                                วันพฤหัสบดีที่ 18 มกราคม 2561                              





    351  













   กระทรวงเกษตรฯ เตรียมจัดงาน “เทศกาลโคนมแห่งชาติ ปี 2561” ระหว่างวันที่ 30 ม.ค. – 5 ก.พ. 61 ณ บริเวณเชิงเขาตาแป้น อ.มวกเหล็ก จ.สระบุรี
 

   กระทรวงเกษตรฯ เตรียมจัดงาน “เทศกาลโคนมแห่งชาติ ปี 2561” ระหว่างวันที่ 30 ม.ค. – 5 ก.พ. 61 ณ บริเวณเชิงเขาตาแป้น อ.มวกเหล็ก จ.สระบุรี ชูแนวคิด “สืบสาน รักษา ต่อยอดโคนมอาชีพพระราชทาน สู่โคนมไทย 4.0” 





     นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังแถลงข่าวการจัดงาน “เทศกาลโคนมแห่งชาติ ปี 2561” ณ กระทรวงเกษตรและสหกรณ์ ว่า กระทรวงเกษตรและสหกรณ์ โดยองค์การส่งเสริมกิจการโคนมแห่งประเทศไทย (อ.ส.ค.) เตรียมจัดงาน “เทศกาลโคนมแห่งชาติ ปี 2561” ที่จะจัดขึ้นระหว่างวันที่ 30 มกราคม – 5 กุมภาพันธ์ 2561 ณ บริเวณเชิงเขาตาแป้น อำเภอมวกเหล็ก จังหวัดสระบุรี เพื่อน้อมรำลึกถึงพระมหากรุณาธิคุณของพระบาทสมเด็จพระเจ้าอยู่หัวฯ รัชกาลที่ 9 ที่พระราชทานอาชีพการเลี้ยงโคนมให้แก่ปวงชนชาวไทยและแสดงความก้าวหน้าของวิทยาการด้านการเลี้ยงโคนมและอุตสาหกรรมโคนมของประเทศ โดยเมื่อวันที่ 16 มกราคม 2505 พระบาทสมเด็จพระปรมินทรมหาภูมิพลอดุลยเดช รัชกาลที่ 9 พร้อมด้วยพระเจ้าเฟรเดอริคที่ 9 แห่งประเทศเดนมาร์ก ได้เสด็จเปิดฟาร์มโคนม ณ อำเภอมวกเหล็ก จังหวัดสระบุรี จากนั้นคณะรัฐมนตรีได้กำหนดให้วันที่ 17 มกราคม ของทุกปี เป็นวันโคนมแห่งชาติ จึงถือเป็นวันสำคัญยิ่งต่ออาชีพการเลี้ยงโคนมในประเทศไทย
       ทั้งนี้ กระทรวงเกษตรและสหกรณ์ได้มีการคาดการณ์ปริมาณผลผลิต การตลาด และแนวโน้มปี 2561 โดยคาดว่าจะมีปริมาณผลผลิตน้ำนมดิบเพิ่มขึ้น 12% เป็น 1,341 ตัน มีการนำเข้า นม และผลิตภัณฑ์ขยายตัวเพิ่มขึ้นกว่า 3% และมีการส่งออก นม และผลิตภัณฑ์ขยายตัวเพิ่มขึ้นกว่า 5% ซึ่งกระทรวงเกษตรฯ มีแนวทางในการบริหารจัดการในเรื่องการลดต้นทุน เพิ่มศักยภาพการผลิตด้วยพืชอาหารสัตว์ TMR การปรับโครงสร้างการผลิต จัดทำฟาร์มการเลี้ยงโคนมเพื่อเพิ่มประสิทธิภาพ ทั้งขนาดและเครื่องจักรกล และการควบคุมคุณภาพน้ำนมดิบระดับฟาร์ม และศูนย์รวบรวมนม เพื่อเพิ่มศักยภาพการแข่งขันต่อไป
        ด้านนายณรงค์ฤทธิ์ วงศ์สุวรรณ ผู้อำนวยการองค์การส่งเสริมกิจการโคนมแห่งประเทศไทย (อ.ส.ค.)  กล่าวเพิ่มเติมว่า ปัจจุบันอุตสาหกรรมนมไทยได้ก้าวหน้าไปมาก โดยในส่วนของ อ.ส.ค. ได้มีนโยบายยกระดับความสามารถของบุคลากรเพื่อเพิ่มขีดความสามารถในการแข่งขันอย่างต่อเนื่อง โดยมุ่งพัฒนาศักยภาพบุคลากรทุกระดับตั้งแต่ระดับผู้บริหารและพนักงานให้มีความรู้ความเข้าใจเกี่ยวกับกลยุทธ์การสร้างแบรนด์ (Brand) และการสื่อสารแบรนด์ให้ชัดเจนมากยิ่งขึ้น เพื่อให้สามารถสร้างแบรนด์นมไทย-เดนมาร์คให้เป็นที่ยอมรับและครองใจผู้บริโภคอย่างยั่งยืน
   สำหรับกิจกรรมภายในงาน ประกอบด้วย การจัดนิทรรศการและสัมมนาวิชาการภายใต้ Theme  นิทรรศการ  “สืบสาน รักษา ต่อยอดโคนมอาชีพพระราชทาน สู่โคนมไทย  4.0”  การจัดกิจกรรมการประกวดโคนม ครั้งที่ 35 เพื่อแสดงความสามารถในการปรับปรุงพันธุ์โคนม และแสดงศักยภาพในการให้ผลผลิตน้ำนมดิบของโคนมไทยจากเกษตรกรไทย การจัดกิจกรรมประกวดแผนสื่อสารการตลาด “นมแห่งชาติเพื่อให้นักศึกษา ได้แสดงความคิดสร้างสรรค์ทางด้านการสื่อสารแบรนด์ เพื่อสร้างการรับรู้และทำให้เกิดการยอมรับกับนมไทย-เดนมาร์ค พร้อมกับการยกระดับนมไทย-เดนมาร์ค ให้เป็นนมแห่งชาติในปี 2561 นี้
 

กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
  



ที่มา : http://www.thaigov.go.th/news/contents/details/9471