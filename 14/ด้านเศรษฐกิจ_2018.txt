รัฐบาลไทย-ข่าวทำเนียบรัฐบาล-กรมบัญชีกลางเพิ่มรอบจ่ายเงินอุดหนุนเด็กแรกเกิดประจำเดือนมกราคม 2561 รอบที่ 2







                                วันศุกร์ที่ 19 มกราคม 2561                              





    260  





      พิมพ์    
     
    
















   กรมบัญชีกลางเพิ่มรอบจ่ายเงินอุดหนุนเด็กแรกเกิดประจำเดือนมกราคม 2561 รอบที่ 2
 

   กรมบัญชีกลางเตรียมสั่งจ่ายเงินอุดหนุนเพื่อการเลี้ยงดูเด็กแรกเกิดประจำเดือนมกราคมรอบที่ 2 ภายใน 22-23 มกราคม 2561 ตามข้อมูลที่ได้รับแจ้งจากกรมกิจการเด็กและเยาวชนอีกกว่า 2 แสนราย
     





   นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้จ่ายเงินอุดหนุนเพื่อการเลี้ยงดูเด็กแรกเกิดให้แก่ผู้มีสิทธิโดยตรง โดยกรมกิจการเด็กและเยาวชนได้ส่งข้อมูลผู้มีสิทธิที่จะได้รับเงินในแต่ละเดือนให้กับกรมบัญชีกลาง ตั้งแต่เดือนกันยายน 2559 จนถึงปัจจุบัน ทั้งนี้ การจ่ายเงินอุดหนุนเพื่อการเลี้ยงดูเด็กแรกเกิดประจำเดือนมกราคม 2561 รอบที่ 1 กรมบัญชีกลางได้โอนเงินให้ผู้มีสิทธิแล้ว จำนวน 186,972 ราย เป็นเงินทั้งสิ้น 134,622,400 บาท เมื่อวันที่ 9-10 มกราคม 2561 ที่ผ่านมา แต่เนื่องจากมีการชะลอการจ่ายเงินสำหรับผู้มีสิทธิบางกลุ่ม เพื่อตรวจสอบคุณสมบัติเพิ่มเติมตามเงื่อนไขที่กรมกิจการเด็กและเยาวชนกำหนดไว้ในปี 2561  ซึ่งกรมบัญชีกลางและกรมกิจการเด็กและเยาวชนได้หารือร่วมกันแล้ว สรุปว่าจะเพิ่มรอบการจ่ายเงินประจำเดือนมกราคม 2561 รอบที่ 2 ในวันที่ 22-23 มกราคม 2561 โดยมีผู้มีสิทธิรับเงินจำนวน 202,457 ราย เป็นเงินประมาณ 164 ล้านบาท สำหรับเดือนกุมภาพันธ์ 2561 กรมบัญชีกลางจะจ่ายเงินในวันที่ 12-13 กุมภาพันธ์ 2561 และตั้งแต่เดือนมีนาคม 2561 เป็นต้นไป จะจ่ายเงินภายในวันที่ 10 ของทุกเดือนตามเดิม
    
อธิบดีกรมบัญชีกลาง กล่าวในตอนท้ายว่า เงินอุดหนุนเด็กแรกเกิดเป็นการดำเนินการภายใต้โครงการ National e-Payment ที่ภาครัฐจ่ายเงินสวัสดิการสังคมให้แก่ผู้มีสิทธิแบบตรงตัว ด้วยวิธีการโอนเงินเข้าบัญชีเงินฝากธนาคารของผู้มีสิทธิ์หรือผ่าน Promptpay ซึ่งมีความสะดวกและคล่องตัวขึ้น โดยหวังว่าจะช่วยเพิ่มคุณภาพชีวิตของเด็กและบรรเทาความเดือดร้อนด้านค่าใช้จ่ายได้ในระดับหนึ่ง 



ที่มา : http://www.thaigov.go.th/news/contents/details/9483