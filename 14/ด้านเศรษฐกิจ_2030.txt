รัฐบาลไทย-ข่าวทำเนียบรัฐบาล-ศูนย์วิจัยและพัฒนา ธ.ก.ส เผยความสุขของเกษตรกรไทยอยู่ในระดับมากที่สุด (82.78%)







                                วันอังคารที่ 23 มกราคม 2561                              





    157  





      พิมพ์    
     
    
















   ศูนย์วิจัยและพัฒนา ธ.ก.ส เผยความสุขของเกษตรกรไทยอยู่ในระดับมากที่สุด (82.78%)
 

   ศูนย์วิจัยและพัฒนา ธ.ก.ส. เผยผลสำรวจความสุขของเกษตรกรไทยอยู่ในระดับมากที่สุด เนื่องจากราคาผลผลิตดี และมีมาตรการสนับสนุนต่าง ๆ จากรัฐ ส่งผลต่อความสุขใน6 มิติ ทั้งมิติครอบครัวดี สังคมดี สุขภาพดี การงานดี การใฝ่รู้ดี และสุขภาพการเงินดี 





   นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส )เปิดเผยว่า ศูนย์วิจัยและพัฒนา ธ.ก.ส. สำรวจความคิดเห็นของเกษตรกรจากทุกภาคทั่วประเทศ ภายใต้หัวข้อ “ระดับความสุขของเกษตรกรไทย” จากกลุ่มตัวอย่างรวม 2,177 ราย โดยเก็บข้อมูลในช่วงวันที่ 1 - 29 ธันวาคม 2560 ที่ผ่านมา เพื่อวัดระดับความสุขของเกษตรกรไทย พบว่า ความสุขมวลรวมของเกษตรกรไทยในภาพรวม อยู่ในระดับมากที่สุด คะแนนเฉลี่ย 82.78 จาก 100 คะแนน เนื่องจากผลผลิตสินค้าเกษตรที่สำคัญขยายตัวทั้งปริมาณและราคาเพิ่มขึ้น อาทิ ผลไม้ (ทุเรียน มังคุด) ปาล์มน้ำมัน ปลาน้ำจืด รวมทั้งความต้องการบริโภคทั้งในประเทศและต่างประเทศมีต่อเนื่อง ประกอบกับภาครัฐมีการขับเคลื่อนมาตรการต่างๆ เพื่อสนับสนุนและช่วยเหลือเกษตรกร อาทิ มาตรการเพิ่มขีดความสามารถภาคเกษตร มาตรการช่วยเหลือผู้ประสบอุทกภัย  เมื่อพิจารณาความสุขของเกษตรกรไทยในมิติชี้วัดความสุข 6 มิติ พบว่า มิติครอบครัวดี
มีคะแนนเฉลี่ยความสุขสูงที่สุด  87.56  รองลงมาคือ มิติสุขภาพดี มิติการงานดี มิติใฝ่รู้ดี และมิติสุขภาพการเงินดี ตามลำดับ  

ทั้งนี้ จำแนกตามอาชีพหลัก พบว่า เกษตรกรที่ประกอบอาชีพการเกษตรหลักทุกประเภท มีความสุขอยู่ในระดับมากที่สุด โดยผู้ประกอบอาชีพทำสวนผลไม้มีคะแนนเฉลี่ยความสุขสูงที่สุด (84.99) เป็นผลจากมาตรการภาครัฐตามแผนการบริหารจัดการผลไม้ เพื่อสนับสนุนด้านการพัฒนาคุณภาพสินค้าและช่องทางการตลาดประชารัฐ รวมทั้งการสร้างมูลค่าเพิ่มของผลไม้ ประกอบกับตลาดต่างประเทศมีความต้องการบริโภคผลไม้สดและผลิตภัณฑ์ของไทยอย่างต่อเนื่อง ทำให้ปริมาณและมูลค่าการส่งออกเพิ่มขึ้น ส่งผลให้ราคาที่เกษตรกรขายได้มีทิศทางที่ดี รองมา คือ เกษตรกรผู้ปลูกปาล์มน้ำมัน และเกษตรกรผู้เพาะเลี้ยงปลาน้ำจืด มีคะแนนเฉลี่ยความสุขเท่ากับ 84.94 และ 84.62 ตามลำดับ

ส่วนความสุขของเกษตรกรไทย จำแนกเป็นรายภาค พบว่า เกษตรกรทุกภาคมีความสุขอยู่ในระดับมากที่สุด โดยภาคใต้ตอนบนมีคะแนนเฉลี่ยความสุขสูงที่สุด (86.36) รองมาคือ เกษตรกรภาคตะวันออก เฉียงเหนือตอนบน ภาคตะวันออก และภาคกลาง มีคะแนนเฉลี่ยความสุขมวลรวมเท่ากับ 84.51 83.44 และ 83.36 ตามลำดับ ส่วนเกษตรกรในภาคใต้ตอนล่างมีคะแนนเฉลี่ยความสุขน้อยที่สุด (80.36) เมื่อเทียบกับเกษตรกรในภาคอื่น  เนื่องจากสภาพภูมิอากาศที่แปรปรวน มีฝนตกชุก และอุทกภัยในพื้นที่ ส่งผลกระทบต่อพื้นที่การเกษตรและผลผลิตของเกษตรกรได้รับความเสียหาย รวมทั้งกระทบต่อความเป็นอยู่ รายได้ของเกษตรกร

ที่มา:ศูนย์วิจัยและพัฒนา ธ.ก.ส. กลุ่มงานวิจัยและพยากรณ์เศรษฐกิจการเกษตร โทร. 02 2800 180 ต่อ 2637        



ที่มา : http://www.thaigov.go.th/news/contents/details/9544