รัฐบาลไทย-ข่าวทำเนียบรัฐบาล-ก.เกษตรฯ เตรียมประกาศผลการประกวดแปลงต้นแบบตามระบบการส่งเสริมการเกษตรแบบแปลงใหญ่ ระดับประเทศ  30 เม.ย. 60 นี้ 







                                วันอังคารที่ 18 เมษายน 2560                              





    348  













   ก.เกษตรฯ เตรียมประกาศผลการประกวดแปลงต้นแบบตามระบบการส่งเสริมการเกษตรแบบแปลงใหญ่ ระดับประเทศ  30 เม.ย. 60 นี้ 
 

   ก.เกษตรฯ เตรียมประกาศผลการประกวดแปลงต้นแบบตามระบบการส่งเสริมการเกษตรแบบแปลงใหญ่ ระดับประเทศ  30 เม.ย. 60 นี้ หวังเพิ่มขีดความสามารถประสิทธิภาพการผลิตให้ได้คุณภาพมาตรฐาน เชื่อมโยงการตลาด พร้อมเป็นตัวอย่างขยายผลการส่งเสริมการเกษตรแบบแปลงใหญ่ในพื้นที่อื 





นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยว่า ตามที่กระทรวงเกษตรและสหกรณ์ได้กำหนดแนวทางการพัฒนาของกระทรวง (Road map) โดยมีโครงการที่สำคัญ คือ การปรับโครงสร้างการผลิตสินค้าเกษตร ด้านสินค้าพืช ปศุสัตว์ และสินค้าประมง โดย พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ ได้เน้นให้ความสำคัญในเรื่องการลดต้นทุนการผลิตและเพิ่มโอกาสในการแข่งขัน โดยการรวมแปลงเป็นแปลงใหญ่ที่สามารถวัดผลสัมฤทธิ์ได้อย่างเป็นรูปธรรม โดยมีหลักการสำคัญ คือ การเพิ่มประสิทธิภาพการผลิต อาทิ ลดต้นทุน เพิ่มผลผลิตต่อพื้นที่ รวมทั้งผลผลิตมีคุณภาพและได้มาตรฐาน ตรงตามความคต้องการของตลาด มีการผลิตรวมกันเป็น   กลุ่มและมีการเชื่อมโยงกับตลาด ดังนั้น จึงได้จัด “การประกวดแปลงต้นแบบตามระบบการส่งเสริมการเกษตรแบบแปลงใหญ่” ขึ้น โดยมีวัตถุประสงค์เพื่อพัฒนาและเพิ่มขีดความสามารถให้การดำเนินงานส่งเสริมการเกษตรแบบแปลงใหญ่ให้เป็นไปอย่างมีประสิทธิภาพและบรรลุตามเป้าหมาย ตลอดทั้งเผยแพร่เกียรติคุณและผลงานของโครงการให้ปรากฎแก่สาธารณชน และเป็นตัวอย่างในการขยายผลการส่งเสริมการเกษตรแบบแปลงใหญ่ในพื้นที่อื่นๆ ต่อไป
                    ทั้งนี้ การประกวดแปลงต้นแบบตามระบบการส่งเสริมการเกษตรแบบแปลงใหญ่ แบ่งเป็น 3 ระดับ ได้แก่ 1.ระดับเขตตรวจราชการ 2.ระดับกลุ่มจังหวัด และ 3.ระดับประเทศ โดยการประกวดในระดับเขต คณะกรรมการคัดเลือกแปลงต้นแบบระดับเขตตรวจราชการ ที่มีผู้ตรวจราชการกระทรวงเกษตรและสหกรณ์  เป็นประธาน จะพิจารณาแปลงต้นแบบตามระบบส่งเสริมการเกษตรแบบแปลงใหญ่ ในเขตรับผิดชอบ และคัดเลือกแปลงต้นแบบที่มีผลงานดีเด่น    เขตละ 1 แปลง ตามหลักเกณฑ์การให้คะแนน 4 ส่วน ได้แก่ ส่วนที่ 1 การเตรียมการ อาทิ การบริหารจัดการของ Single Command แผนการบูรณาการ และบทบาทของคณะทำงาน ส่วนที่ 2 แผนและปัจจัยนำเข้า อาทิ การสร้างความเข้าใจเกษตรกรสมาชิกและรวมกลุ่มเกษตรกรแปลงใหญ่ การสร้างความเข้มแข็งให้กับสมาชิกในแปลงโดย           ใช้ประโยชน์จาก ศพก. การจัดเก็บข้อมูลพื้นฐานและความก้าวหน้าของแปลงตามที่กำหนด การมีเป้าหมายและแผนปฏิบัติงานที่ชัดเจนการประสานและสร้างความเข้าใจกับภาคีเครือข่าย การสื่อสารกับเกษตรกรสมาชิกแปลงใหญ่ การจัดทำบัญชีต้นทุนอาชีพ และการจัดหาทุนสนับสนุน ส่วนที่ 3 การดำเนินการและผลตามกิจกรรม โดยดำเนินการตามแผนและกิจกรรมที่ตั้งไว้ อาทิ การลดต้นทุน การเพิ่มผลผลิต การพัฒนาคุณภาพ การตลาด ทีมผู้จัดการแปลงมีการกำกับ ดูแลและแก้ไขปัญหาของแปลงใหญ่ การลดความเสี่ยงจากการผลิตสินค้าเชิงเดี่ยว และ ส่วนที่ 4 ด้านผลผลัพธ์ อาทิ ด้านลดต้นทุนการผลิต คุณภาพผลผลิต และด้านการตลาด
                    จากนั้นคณะกรรมการคัดเลือกแปลงต้นแบบระดับกลุ่มจังหวัด ที่มีรองปลัดกระทรวงเกษตรและสหกรณ์  เป็นประธาน จะคัดเลือกจังหวัด กลุ่มละ 1 แปลง 18 กลุ่มจังหวัด โดยพิจารณาแปลงต้นแบบที่ได้รับการคัดเลือกจากคณะกรรมการคัดเลือกแปลงต้นแบบระดับเขตตรวจราชการ ภายในกลุ่มจังหวัดที่รับผิดชอบ พร้อมทั้งพิจารณาให้คะแนนใน ส่วนที่ 5 คือ การนำนวัตกรรมและเทคโนโลยีมาใช้ อาทิ การปรับใช้นวัตกรรม การนำงานวิจัยไปต่อยอดในการพัฒนาการผลิต เกษตรกรมีความสามารถในการใช้เทคโนโลยีนวัตกรรม การใช้เครื่องจักรกลสมัยใหม่ในการพัฒนาการผลิต การสร้างสินค้าที่เป็นนวัตกรรม การเพิ่มช่องทางและโอกาสทางการค้าผ่านระบบ e-commerce  และการสร้าง    แบรนด์ของตนเอง  
                    สำหรับการประกวดในระดับประเทศ คณะกรรมการตัดสินการประกวดแปลงต้นแบบระบบส่งเสริมการเกษตรแบบแปลงใหญ่ ระดับประเทศ ที่มีปลัดกระทรวงเกษตรและสหกรณ์ เป็นประธาน จะพิจารณาใน ส่วนที่ 6 ด้านความยั่งยืน ประกอบด้วย ความสามารถของประธานองค์กรเกษตรกรในการเป็นผู้จัดการ
ความเข็มแข็งของกลุ่มเกษตรกร การใช้ทรัพยากรอย่างยั่งยืนและประหยัด การใช้น้ำอย่างรู้คุณค่า การทำการเกษตร            ที่สอดคล้องกับระบบนิเวศ การลดการใช้สารเคมีที่มีผลเสียกับสิ่งแวดล้อม และ Zero waste  ซึ่งขณะนี้ได้พิจารณาคัดเลือกแปลงต้นแบบที่เข้ารอบในระดับประเทศ จำนวน 4 แปลง ประกอบด้วย ภาคเหนือ สินค้าแปลงใหญ่ลำไย ในพื้นที่  ม.1, 2, 3, 4, 7 ต.พญาแก้ว อ.เชียงกลาง จ.น่าน ภาคตะวันออกเฉียงเหนือ สินค้าแปลงใหญ่ข้าว ในพื้นที่ ม.1    ต.ผักใหม่ อ.ห้วยทับทัน จ.ศรีสะเกษ ภาคกลาง สินค้าแปลงใหญ่โคนม ในพื้นที่ ม.18 ต.ลำพญากลาง อ.มวกเหล็ก        จ.สระบุรี และ ภาคใต้  แปลงใหญ่ปาล์มน้ำมัน ในพื้นที่ ม.5 ต.กะลาเส อ.สิเกา จ.ตรัง
                    ทั้งนี้ รางวัลสำหรับผู้ได้รับการคัดเลือกในแต่ละระดับ ประกอบด้วย รางวัลชนะเลิศ จำนวน 1 รางวัล        รางวัลละ 150,000 บาท รางวัลรองชนะเลิศอันดับ 1 - 3 จำนวน 3 รางวัล ได้แก่ รองอันดับที่ 1 รางวัลละ 60,000 บาท รองอันดับที่ 2 รางวัลละ 50,000 บาท รองอันดับที่ 3 รางวัลละ 40,000 บาท รางวัลชมเชย จำนวน 14 รางวัล รางวัลละ 20,000 บาท และโล่รางวัล จำนวน 18 รางวัล รางวัลละ 2,000 บาท
                    สำหรับผลการประกวดแปลงต้นแบบระบบส่งเสริมการเกษตรแบบแปลงใหญ่ ระดับประเทศ              จะประกาศผลภายในวันที่ 30 เม.ย.60 นี้
----------------------------------
         กลุ่มโฆษกและวิเคราะห์ข่าว กองเกษตรสารนิเทศ 
         สำนักงานปลัดกระทรวงเกษตรและสหกรณ์ 
         โทร 02-2810859 แฟกซ์ 02-2822871
         moacnews@gmail.com
         www.moac.go.th
               www.facebook.com/kasetthai



ที่มา : http://www.thaigov.go.th/news/contents/details/3109