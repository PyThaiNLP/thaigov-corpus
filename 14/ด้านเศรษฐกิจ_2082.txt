รัฐบาลไทย-ข่าวทำเนียบรัฐบาล-คปภ. นำภาคอุตสาหกรรมประกันภัยไทยบุกเมียนมาร์







                                วันอังคารที่ 30 มกราคม 2561                              





    63  





      พิมพ์    
     
    
















   คปภ. นำภาคอุตสาหกรรมประกันภัยไทยบุกเมียนมาร์
 

   เลขาธิการ คปภ. นำภาคอุตสาหกรรมประกันภัยไทยบุกเมียนมาร์ ลงนามเอ็มโอยูกับหน่วยงานกำกับดูแลด้านประกันภัยฯ เพื่อกรุยทางการลงทุนรองรับการเปิดเสรีประกันภัยของเมียนมาร์ 





   ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า เมื่อวันที่ 30 มกราคม 2561 ตนพร้อมคณะผู้บริหารระดับสูง ของสำนักงาน คปภ. ได้นำคณะผู้บริหารระดับสูงของสมาคมประกันชีวิตไทย สมาคมประกันวินาศภัยไทย บริษัทประกันชีวิต และบริษัทประกันวินาศภัย เดินทางไป กรุงเนปิดอว์ สาธารณรัฐแห่งสหภาพเมียนมาร์ เพื่อลงนามในบันทึกความเข้าใจ (Memorandum of Understanding: MoU) ร่วมกับ Mr. Zaw Naing อธิบดี Financial Regulatory Department (FRD), Ministry of Planning and Finance ซึ่งเป็นหน่วยงานกำกับดูแลภาคการเงิน รวมทั้งภาคประกันภัยของสาธารณรัฐแห่งสหภาพเมียนมาร์ โดยมี Mr. Maung Maung Win รัฐมนตรีช่วยว่าการกระทรวงแผนงานและการเงินแห่งสาธารณรัฐเมียนมาร์ ให้เกียรติเป็นสักขีพยาน ซึ่งการลงนามในบันทึกความเข้าใจในครั้งนี้มีวัตถุประสงค์เพื่อเสริมสร้างความร่วมมือด้านการพัฒนาการกำกับดูแลธุรกิจประกันภัย และอุตสาหกรรมประกันภัยระหว่างหน่วยงานกำกับดูแลธุรกิจประกันภัยของทั้งสองประเทศ รวมทั้งร่วมมือทางด้านวิชาการ แลกเปลี่ยนข้อมูลทางด้านประกันภัยตามกรอบของกฎหมาย เพื่อส่งเสริมตลาดประกันภัยให้มีความมั่นคงอันจะเป็นประโยชน์ต่อทั้งสองประเทศ  ในโอกาสนี้ยังได้ร่วมประชุมกับรัฐมนตรีช่วยว่าการกระทรวงแผนงานและการเงินฯ และอธิบดีของ FRD เกี่ยวกับการขับเคลื่อนภารกิจตามบันทึกความตกลงฉบับนี้ ซึ่งรวมถึงเรื่องการถ่ายทอดความรู้และประสบการณ์ให้กับบุคลากรของ FRD และการสนับสนุน FRD ในการเตรียมความพร้อมการเปิดเสรีด้านประกันภัย ซึ่งจากการหารือทราบว่าทางเมียนมาร์กำลังจะเปิดเสรีด้านประกันภัยในเร็วๆนี้ อันจะทำให้บริษัทประกันภัยที่มีศักยภาพของประเทศไทยมีโอกาสขยายการลงทุนในสาธารณรัฐแห่งสหภาพเมียนมาร์ในอนาคตอันใกล้นี้

เลขาธิการ คปภ. กล่าวเสริมอีกว่าสำนักงาน คปภ. พร้อมจะให้การสนับสนุนบริษัทประกันภัยของไทยที่มีศักยภาพ และมีความมั่นคงทางการเงินในการขยายธุรกิจประกันภัยสู่ตลาดใหม่ๆ ในกลุ่มประเทศ CLMV อย่างประเทศกัมพูชา สปป. ลาว เมียนมาร์ และเวียดนาม ซึ่งถือเป็นตลาดสำคัญที่ภาคธุรกิจประกันภัยควรให้ความสนใจเพราะมีอัตราเติบโตทางเศรษฐกิจที่สูง

นอกจากนี้ เลขาธิการ คปภ. และคณะจะร่วมประชุมกับนายผกายเนติ์ เล่งอี้ อัครราชทูตที่ปรึกษา (ฝ่ายการพาณิชย์) เพื่อรับทราบข้อมูลตลอดจนหารือเกี่ยวกับการเพิ่มโอกาสของภาคธุรกิจประกันภัยของไทยในการขยายการลงทุนในเมียนมาร์ พร้อมจะได้เข้าเยี่ยมชมกิจการของสมาคมประกันภัยของเมียนมาร์ ซึ่งเพิ่งจัดตั้งเป็นครั้งแรกและเปิดตัวเป็นทางการในเดือนนี้ โดยจะมีการประชุมหารือกับดร. Sandar Oo นายกสมาคมประกันภัยของเมียนมาร์ และผู้บริหารของสมาคม ตลอดจนจะพบกับผู้บริหารระดับสูงของบริษัท First National Insurance Public Co., Ltd รวมทั้งจะตรวจเยี่ยมสำนักผู้แทนบริษัท เมืองไทยประกันชีวิต จำกัด (มหาชน) เพื่อรับทราบข้อมูลและท่าทีของภาคธุรกิจเมียนมาร์ ตลอดจนแนวทางในการส่งเสริมให้บริษัทประกันภัยของไทยที่มีศักยภาพสูงเข้าไปลงทุนในเมียนมาร์อีกด้วย

Office of Insurance Commission (OIC), Thailand signed MoU with Financial Regulatory Department (FRD), Ministry of Planning and Finance, the Republic of the Union of Myanmar

Dr.Suthiphon Thaveechaiyagarn, Secretary-General of Office of Insurance Commission (OIC), Thailand, and Mr.Zaw Naing, Director-General of Financial Regulatory Department (FRD), Ministry of Planning and Finance, the Republic of the Union of Myanmar signed a Memorandum of Understanding (MoU) witnessed by H.E U Maung Maung Win, Deputy Minister, Ministry of Planning and Finance. The principle objective is to promote cooperation towards mutually beneficial development of the insurance sector of both countries. The MoU encompasses arrangements relating to mutual assistance, information exchange as well as cooperation in capacity building and technical assistance between two regulatory authorities. The MoU marks a milestone in strengthening collaborative arrangements between OIC and FRD, and maintaining a long tradition of close regulatory and supervisory cooperation in the financial sector between Myanmar and Thailand. The event took place on January 30th, 2018, at Hilton Hotel, Nay Pyi Taw, the Republic of the Union of Myanmar. 



ที่มา : http://www.thaigov.go.th/news/contents/details/9725