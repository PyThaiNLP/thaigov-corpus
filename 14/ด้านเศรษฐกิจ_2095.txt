รัฐบาลไทย-ข่าวทำเนียบรัฐบาล-คณะทำงานรัฐมนตรีช่วยว่าการกระทรวงเกษตรและสหกรณ์ ติดตามความก้าวหน้าการขับเคลื่อนการจัดสรรที่ดินทำกินให้ชุมชนตามนโยบายรัฐบาลในพื้นที่จังหวัดอุทัยธานี 







                                วันพฤหัสบดีที่ 1 กุมภาพันธ์ 2561                              





    64  













   คณะทำงานรัฐมนตรีช่วยว่าการกระทรวงเกษตรและสหกรณ์ ติดตามความก้าวหน้าการขับเคลื่อนการจัดสรรที่ดินทำกินให้ชุมชนตามนโยบายรัฐบาลในพื้นที่จังหวัดอุทัยธานี 
 

   
คณะทำงานรัฐมนตรีช่วยว่าการกระทรวงเกษตรและสหกรณ์ ติดตามความก้าวหน้าการขับเคลื่อนการจัดสรรที่ดินทำกินให้ชุมชนตามนโยบายรัฐบาลในพื้นที่จังหวัดอุทัยธานี มีความคืบหน้ากว่าร้อยละ 70 เตรียมแผนพัฒนาคุณภาพชีวิตเกษตรในโครงการต่อเนื่องในยุทธศาสตร์ชาติ 20 ปี 
 





       วันนี้ (30 ม.ค. 61) เวลา 10.30 น. ที่จังหวัดอุทัยธานี พลเอก ธนศักดิ์ เก่งถนอมม้า คณะทำงานรัฐมนตรีช่วยว่าการกระทรวงเกษตรและสหกรณ์ (ดร.วิวัฒน์ ศัลยกำธร) พร้อมด้วย
นายธีรภัทร ประยูรสิทธิ รองประธานคณะกรรมการปฏิรูปประเทศด้านทรัพยากรธรรมชาติและสิ่งแวดล้อม และคณะ ลงพื้นที่ตรวจติดตามความก้าวหน้าการดำเนินงานโครงการจัดที่ดินทำกินให้ชุมชนเพื่อสร้างเศรษฐกิจฐานรากอย่างมั่นคงและลดความเหลื่อมล้ำของสังคมตามนโยบายรัฐบาลในเขตปฏิรูปที่ดินหมู่ที่ 8 ตำบลระบำ อำเภอลานสัก จังหวัดอุทัยธานี โดยมี นายไมตรี ไตรติลานันท์รองผู้ว่าราชการจังหวัดอุทัยธานี พร้อมทั้งข้าราชการสังกัดกระทรวงเกษตรและสหกรณ์ เจ้าหน้าที่และสมาชิกสหกรณ์ปฏิรูปที่ดินระบำ องค์กรปกครองส่วนท้องถิ่น และส่วนที่เกี่ยวข้องร่วมประชุมหารือให้ข้อมูลแนวทางการพัฒนาและการทำการเกษตรที่เหมาะสมในพื้นที่ดังกล่าว
          จากนั้นได้ลงพื้นที่สำรวจความเป็นอยู่ของเกษตรกร ในเรื่องของการก่อสร้างที่อยู่อาศัยแก่ชุมชนที่ 6 ชุมชนที่ 4 ชุมชน ที่ 7 และชุมชนที่ 1 เพื่อตรวจเยี่ยมโครงการโคกหนองนาโมเดล โครงการเกษตรผสมผสานเพื่อส่งเสริมการพัฒนาอาชีพเป็นพื้นที่ต้นแบบให้สมาชิกมาศึกษาเรียนรู้และเป็นพื้นที่รองรับผู้อพยพจากเขตป่าสงวนแห่งชาติเพื่อแก้ไขปัญหาการบุกรุกพื้นที่สงวนของรัฐ หลังจากที่พลเอก ประยุทธ์ จันทร์โอชา นายกรัฐมนตรี ได้เดินทางมาเป็นสักขีพยานในการมอบหนังสืออนุญาตให้เข้าทำประโยชน์ในเขตปฏิรูปที่ดินแก่สมาชิกสหกรณ์จำนวน
355 ราย เมื่อวันที่ 26 กุมภาพันธ์ 2559 ที่ผ่านมา เพื่อแก้ไขปัญหาการบุกรุกพื้นที่สงวนของห้ามของรัฐ การไม่มีที่ดินทำกินและที่อยู่อาศัยของเกษตรกรผู้มีรายได้น้อยตามนโยบายของคณะกรรมการนโยบายที่ดินแห่งชาติโดยจัดสรรที่ดินให้เกษตรกรเข้าทำกินและอยู่อาศัยในลักษณะไม่ให้กรรมสิทธิ์และให้บริหารจัดการที่ดินในรูปแบบสถาบันเกษตรกร
          พลเอก ธนศักดิ์ เก่งถนอมม้า กล่าวว่า โครงการดังกล่าวเป็นโครงการการแก้ปัญหาการบุกรุกทำลายป่า ในระดับรัฐบาลเพื่อให้เป็นการแก้ไขพื้นที่การบุกรุกเขตหวงห้ามของรัฐการแก้ไขปัญหาเกษตรกรผู้มีรายได้น้อยและไม่มีที่ทำกินให้มาใช้พื้นที่ในเขตปฏิรูปที่ดินเพื่อให้สามารถดำรงชีวิตอยู่ได้อย่างมั่นคงและยั่งยืนหลังจากที่ได้ดำเนินการมาระยะหนึ่งแล้ว จะเห็นได้ว่ามีความคืบหน้าไปมาก มีการพัฒนาเป็นอย่างดี ด้านสาธารณูปโภค ทั้ง 8 ชุมชน ดำเนินการไปแล้วเกินร้อยละ 70 โดยได้ให้กำลังใจชาวบ้าน ให้อยู่ได้ด้วยตนเองโดยน้อมนำศาสตร์พระราชามาปรับใช้ในการดำเนินชีวิต ยึดตามหลักเศรษฐกิจพอเพียงในการดำเนินงาน มีความขยันหมั่นเพียร
นายธีรภัทร ประยูรสิทธิ รองประธานคณะกรรมการปฏิรูปประเทศด้านทรัพยากรธรรมชาติและสิ่งแวดล้อม กล่าวว่า สำหรับโครงการจัดที่ดินทำกินให้ชุมชน ซึ่งเป็นนโยบายของรัฐบาลเป็นส่วนหนึ่งที่ทางคณะกรรมการปฏิรูปประเทศด้านทรัพยากรธรรมชาติและสิ่งแวดล้อมได้บรรจุแผนพัฒนาพื้นที่กันชน และแผนเร่งรัดการพัฒนาคุณภาพชีวิตในพื้นที่โครงการ เป็นแผนระยะ 5 ปี และต่อเนื่องเป็นยุทธศาสตร์ชาติ20 ปีด้วย เพราะฉะนั้นการทำงานในระยะต่อไปจะเป็นการบูรณาการของทุกหน่วยงานที่จะต้องเข้ามาช่วยในการพัฒนาคุณภาพชีวิตของประชาชนที่เข้ามาอยู่ในพื้นที่นี้ เพื่อให้ประชาชนได้รับประโยชน์และมีคุณภาพชีวิตที่ขึ้นตามวัตถุประสงค์และนโยบายรัฐบาล
 
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai



ที่มา : http://www.thaigov.go.th/news/contents/details/9768