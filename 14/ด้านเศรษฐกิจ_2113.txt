รัฐบาลไทย-ข่าวทำเนียบรัฐบาล-อ.ยักษ์ ตรวจฐานบินหน่วยปฏิบัติการฝนหลวง สนามบินท่าใหม่ จ.จันทบุรี ช่วยเหลือพื้นที่การเกษตรสวนผลไม้ 







                                วันจันทร์ที่ 5 กุมภาพันธ์ 2561                              





    40  













   อ.ยักษ์ ตรวจฐานบินหน่วยปฏิบัติการฝนหลวง สนามบินท่าใหม่ จ.จันทบุรี ช่วยเหลือพื้นที่การเกษตรสวนผลไม้ 
 

   อ.ยักษ์ ตรวจฐานบินหน่วยปฏิบัติการฝนหลวง สนามบินท่าใหม่ จ.จันทบุรี ช่วยเหลือพื้นที่การเกษตรสวนผลไม้ พร้อมรับฟังแนวทางการปรับปรุงสนามบินท่าใหม่ เพื่อเอื้อต่อการปฏิบัติงานเพิ่มปริมาณน้ำฝน	 





     ดร.วิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ กล่าวภายหลังลงพื้นที่ตรวจเยี่ยมสนามบินท่าใหม่ อ.ท่าใหม่ จ.จันทบุรี เพื่อเตรียมความพร้อมก่อนการประชุมคณะรัฐมนตรีอย่างเป็นทางการนอกสถานที่และการตรวจราชการในพื้นที่ภาคตะวันออก จ.จันทบุรี และ จ.ตราด ของ พลเอกประยุทธ์ จันทรโอชา นายกรัฐมนตรี ระหว่างวันที่ 5-6 กุมภาพันธ์ 2561 ณ จ.จันทบุรี และ จ.ตราด ว่า สนามบินท่าใหม่ เป็นหนึ่งในฐานบินปฏิบัติการฝนหลวงตามแผนปฏิบัติการฝนหลวงประจำปี ของกรมฝนหลวงและการบินเกษตร ซึ่งในทุก ๆ ปี จะมีการตั้งหน่วยปฏิบัติการฝนหลวง จ.จันทบุรี เพื่อเป็นฐานบินปฏิบัติการทำฝนหลวงช่วยเหลือพื้นที่การเกษตรของ จ.จันทบุรี และจังหวัดใกล้เคียง ได้แก่ จ.ระยอง และ จ.ตราด โดยเฉพาะสวนผลไม้ ซึ่งในระยะหลายปีที่ผ่านมา การพัฒนาพื้นที่การเกษตรเติบโตเร็ว และมีการขยายพื้นที่เพาะปลูกมากขึ้น และพืชหลายชนิด มีความต้องการใช้น้ำสูงมาก โดยเฉพาะในช่วงปลายปี หลังสิ้นสุดฤดูฝน เข้าสู่ช่วงหน้าแล้ง หากปริมาณน้ำในแหล่งน้ำธรรมชาติ หรืออ่างเก็บน้ำ มีปริมาณน้ำต้นทุนน้อย เนื่องจากฤดูฝนมีฝนตกปริมาณน้อย ก็จะยิ่งส่งผลกระทบต่อปัญหาการจัดการน้ำ จึงต้องช่วยบรรเทาความเดือดร้อนจากภาวะภัยแล้งและขาดแคลนน้ำ อีกทั้งเพื่อสนับสนุนส่งเสริมให้ จ.จันทบุรีเป็นเมืองมหานครผลไม้ ตามนโยบายของรัฐบาลอีกด้วย
         ทั้งนี้ สนามบินท่าใหม่ เป็นฐานปฏิบัติการฝนหลวง ศูนย์ภาคตะวันออก ซึ่งมีแผนปฏิบัติการทำฝนหลวงช่วยเหลือพื้นที่การเกษตร และบรรเทาปัญหาความเดือดร้อนจากภัยแล้ง โดยมีความจำเป็นในการใช้สนามบินท่าใหม่ เป็นฐานปฏิบัติการฝนหลวง เนื่องจาก สนามบินอยู่ในตำแหน่งที่เหมาะสมต่อการบินปฏิบัติการ เพื่อช่วยเหลือพื้นที่ภาคตะวันออกตอนล่าง ซึ่งเป็นกลุ่มจังหวัดที่มีสวนผลไม้ และมีการร้องขอให้ทำฝนหลวงช่วยเหลือในทุกๆ ปี ในช่วงฤดูแล้งก่อนเข้าสู่ฤดูฝน รวมถึงเหมาะสมในเรื่องของสภาพอากาศ เนื่องจากทิศทางของกระแสลมที่พัดปกคลุมพื้นที่ภาคตะวันออกเอื้ออำนวยต่อการวางแผนบินปฏิบัติการช่วยเหลือมากกว่าการตั้งฐานปฏิบัติการที่สนามบินอื่นๆ เพราะในช่วงฤดูแล้ง พื้นที่นี้จะมีต้นทุนทางธรรมชาติที่ดีกว่า มีโอกาสเกิดเมฆและเกิดฝนได้มากกว่า เพราะเป็นจังหวัดพื้นที่ชายฝั่ง ทำให้ได้รับความชื้นจากทะเลมากกว่า ตลอดจนเหมาะสมในเรื่องระยะการบิน เนื่องจากเป็นจุดที่ไม่ไกลมากนักในการบินช่วยเหลือกลุ่มจังหวัดที่มีสวนผลไม้ ได้แก่ จันทบุรี ระยอง และตราด
         นายปนิธิ เสมอวงศษ์ ผู้อำนวยการกองปฏิบัติการฝนหลวง กล่าวเพิ่มเติมว่า สนามบินท่าใหม่มีอุปสรรคต่อการปฏิบัติการฝนหลวง และมีจุดอ่อนที่ไม่เอื้ออำนวยเนื่องจากเป็นพื้นดินอัดแน่น และใช้งานมาตั้งแต่ปี 2462 รวมถึงมีเศษฝุ่นละออง หญ้าและก้อนเม็ดกรวดขนาดเล็กซึ่งเป็นอันตรายต่อเครื่องยนต์ ในช่วงที่มีฝนตกชุก มีน้ำขังบนพื้นทางวิ่งของสนามบิน ซึ่งจะส่งผลให้ไม่ปลอดภัยต่อการบิน รวมทั้งไม่สามารถให้เครื่องบินขนาด 2 เครื่องยนต์ ขึ้นลงได้ และไม่มีไฟส่องสว่างบนทางวิ่ง ทำให้การมองเห็นมีทัศนวิสัยต่ำ อันเนื่องจากสภาพอากาศปิดมีฝนฟ้าคะนอง หรือเป็นช่วงเวลาเย็น-ค่ำ อันตรายต่อการบิน อีกทั้งเป็นฐานที่มีจุดอ่อน จึงมีความจำเป็นต้องเพิ่มศักยภาพในฐานบินดังกล่าว
          นอกจากนี้ หากไม่สามารถขึ้นบินได้ ต้องทิ้งระยะให้สนามบินอยู่ในสภาพพร้อม เป็นการเลื่อนเวลาของแผนการขึ้นบินทำงานออกไปอีกระยะหนึ่ง อาจส่งผลให้การตกของฝนได้ผลไม่เต็มที่ เนื่องจากกลุ่มเมฆที่ปกคลุมพื้นที่เป้าหมายอาจเคลื่อนเลยไป หรือหากไม่เคลื่อนเลยไป แต่ก็ส่งผลทำให้ระยะเวลาการตกของฝนสั้นลงกว่าที่ควรจะเป็น หรือในบางกรณีที่ไม่สามารถขึ้นบินทำงานในพื้นที่เป้าหมายได้เลย โดยเฉพาะในขั้นตอนการโจมตี ทำให้เสียโอกาสในการเพิ่มปริมาณน้ำฝนจากขั้นตอนของการโจมตี  มีฝนตกและมีปริมาณฝนไปตามธรรมชาติ ทั้งที่ฝนหลวงสามารถช่วยเพิ่มปริมาณน้ำฝนให้ตกมากขึ้นกว่าธรรมชาติได้
 

กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai



ที่มา : http://www.thaigov.go.th/news/contents/details/9835