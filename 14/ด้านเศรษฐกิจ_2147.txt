รัฐบาลไทย-ข่าวทำเนียบรัฐบาล-กรมบัญชีกลางมอบรางวัลองค์กรที่มีความเป็นเลิศฯ ยกมาตรฐานสู่ความยั่งยืน







                                วันพฤหัสบดีที่ 8 กุมภาพันธ์ 2561                              





    79  





      พิมพ์    
     
    
















   กรมบัญชีกลางมอบรางวัลองค์กรที่มีความเป็นเลิศฯ ยกมาตรฐานสู่ความยั่งยืน
 

   นายกรัฐมนตรีมอบรางวัล “องค์กรที่มีความเป็นเลิศในการบริหารจัดการด้านการเงินการคลัง” ครั้งที่ 4 ประจำปีงบประมาณ พ.ศ. 2560 จำนวน 22 หน่วยงาน เพื่อส่งเสริมการปฏิบัติงานด้านการเงินการคลังให้มีประสิทธิภาพเพิ่มขึ้นอย่างต่อเนื่อง และยั่งยืน 





   นางสาวสุทธิรัตน์ รัตนโชติ อธิบดีกรมบัญชีกลาง เปิดเผยภายหลังพิธีมอบรางวัลองค์กรที่มีความเป็นเลิศในการบริหารจัดการด้านการเงินการคลัง ครั้งที่ 4 ประจำปีงบประมาณ พ.ศ. 2560 ณ ตึกสันติไมตรี ทำเนียบรัฐบาล ว่า ในวันนี้ (8 กุมภาพันธ์ 2561) กรมบัญชีกลางได้รับเกียรติจากพลเอก ประยุทธ์ จันทร์โอชา นายกรัฐมนตรี เป็นประธานมอบโล่รางวัลให้กับหน่วยงานที่ผ่านการประเมินผลการปฏิบัติงานของส่วนราชการตามขั้นตอนการบริหารด้านการเงินการคลัง 5 มิติ คือ  มิติด้านการจัดซื้อจัดจ้าง มิติด้านการเบิกจ่าย มิติด้านการบัญชี มิติด้านการตรวจสอบภายใน และมิติด้านความรับผิดทางละเมิด โดยแบ่งเป็น 3 ระดับรางวัล ได้แก่ ระดับดีเลิศ ระดับดีเด่น และระดับดี ซึ่งปีนี้มีส่วนราชการได้รับรางวัล จำนวน 22 หน่วยงาน 24 รางวัล จากส่วนราชการระดับกรมและมหาวิทยาลัย จำนวน 225 หน่วยงาน การมอบรางวัลในครั้งนี้ กรมบัญชีกลางได้ปรับปรุงหลักเกณฑ์ในการพิจารณารางวัลให้มีความเหมาะสมและเป็นปัจจุบัน โดยส่วนราชการที่จะมีสิทธิได้รับรางวัลในปีนี้ต้องได้คะแนนประเมินแต่ละด้าน 80 คะแนนขึ้นไป หลังจากนั้นจะนำคะแนนของส่วนราชการที่ผ่านเกณฑ์ในด้านนั้นๆ มาเรียงลำดับ ซึ่งส่วนราชการที่อยู่ในอันดับ 1-6 เท่านั้นที่มีสิทธิได้รับรางวัล โดยหน่วยงานที่ได้คะแนนเป็นอันดับ 1 จะได้รับรางวัลระดับดีเลิศ ส่วนราชการที่ได้คะแนนอันดับ 2-3 จะได้รับรางวัลระดับดีเด่น และส่วนราชการที่ได้คะแนนอันดับ 4-6 จะได้รับรางวัลระดับดี
    
อธิบดีกรมบัญชีกลาง กล่าวเพิ่มเติมว่า ทางกรมบัญชีกลางได้ปรับปรุงหลักเกณฑ์การพิจารณารางวัลองค์กรที่มีความเป็นเลิศในการบริหารจัดการด้านการเงินการคลังให้มีมาตรฐานสูงขึ้น เพื่อส่งเสริมให้ส่วนราชการพัฒนาคุณภาพและมาตรฐานการปฏิบัติงานภายในองค์กรให้มีประสิทธิภาพและมีความยั่งยืน

  



ที่มา : http://www.thaigov.go.th/news/contents/details/9941