รัฐบาลไทย-ข่าวทำเนียบรัฐบาล-การประชุมคณะกรรมการพัฒนาการของธนาคารโลก ครั้งที่ 95 ณ กรุงวอชิงตัน ดี.ซี. ประเทศสหรัฐอเมริกา







                                วันพุธที่ 19 เมษายน 2560                              





    161  













   การประชุมคณะกรรมการพัฒนาการของธนาคารโลก ครั้งที่ 95 ณ กรุงวอชิงตัน ดี.ซี. ประเทศสหรัฐอเมริกา
 

   รมว.คลัง ในฐานะผู้ว่าการธนาคารโลกของไทย เป็นหัวหน้าคณะผู้แทนไทย ร่วมการประชุมคณะกรรมการพัฒนาการของธนาคารโลก ครั้งที่ 95 และการประชุมอื่นๆ ที่เกี่ยวข้อง ในระหว่างวันที่ 20-22 เมษายน 2560 ณ กรุงวอชิงตัน ดี.ซี. ประเทศสหรัฐอเมริกา 





   นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง แถลงว่า นายอภิศักดิ์ ตันติวรวงศ์ รัฐมนตรีว่าการกระทรวงการคลัง ในฐานะผู้ว่าการธนาคารโลกของไทย จะเป็นหัวหน้าคณะผู้แทนไทย เข้าร่วมการประชุมคณะกรรมการพัฒนาการของธนาคารโลก ครั้งที่ 95 (95th Development Committee) และการประชุมอื่นๆ ที่เกี่ยวข้อง ในระหว่างวันที่ 20-22 เมษายน 2560 ณ กรุงวอชิงตัน ดี.ซี. ประเทศสหรัฐอเมริกา ดังนี้
1) การประชุมคณะกรรมการพัฒนาการของธนาคารโลก ครั้งที่ 95 (95th Development Committee Meeting) เป็นการประชุมของผู้ว่าการธนาคารโลก เพื่อหารือถึงการปรับปรุงแนวทางการสนับสนุนการเงินเพื่อการพัฒนาเพื่อให้บรรลุเป้าหมายการพัฒนาที่ยั่งยืน (Sustainable Development Goals: SDGs) ในปี ค.ศ. 2030 รวมถึงรับทราบความคืบหน้าในการดำเนินการและทางเลือกในการเพิ่มบทบาทของสถาบันการเงินในกลุ่มธนาคารโลก เพื่อให้บรรลุเป้าหมายในการลดปัญหาความยากจนและการสร้างความเท่าเทียมทางเศรษฐกิจจากผลของการพัฒนา ซึ่งรัฐมนตรีว่าการกระทรวงการคลังของไทยจะเป็นผู้แทนกลุ่มเอเชียตะวันออกเฉียงใต้ในการให้ความเห็นของกลุ่มออกเสียงในการประชุมดังกล่าว
2) การประชุมร่วมของผู้ว่าการของประเทศสมาชิกกลุ่มออกเสียงเอเชียตะวันออกเฉียงใต้ของธนาคารโลกและกองทุนการเงินระหว่างประเทศ (IMF-WB Governors Joint Meeting of the South East Asia Voting Group) โดยรัฐมนตรีว่าการกระทรวงการคลังในฐานะผู้ว่าการของไทยในกลุ่มธนาคารโลก และผู้ว่าการธนาคารแห่งประเทศไทยในฐานะผู้ว่าการของไทยในกองทุนการเงินระหว่างประเทศ จะเข้าร่วมประชุมเพื่อรับทราบรายงานเกี่ยวกับความคืบหน้าการดำเนินงานและมอบหมายแนวทางการดำเนินงานที่สำคัญ        ในอนาคตของสำนักงานกรรมการบริหารประจำกลุ่มออกเสียงฯ ในทั้งสององค์กร

นอกจากนี้ รัฐมนตรีว่าการกระทรวงการคลังยังมีกำหนดพบปะกับสภาธุรกิจสหรัฐอเมริกา-อาเซียน (US-ASEAN Business Council) และสภาธุรกิจเพื่อความเข้าใจนานาชาติ (Business Council for International Understanding) เพื่อประชาสัมพันธ์ถึงนโยบายของรัฐบาลและการดำเนินนโยบายด้านการเงินและการคลังเพื่อส่งเสริมการลงทุนในประเทศไทย   

สํานักนโยบายเศรษฐกิจระหว่างประเทศ สํานักงานเศรษฐกิจการคลัง
โทร 0 2273 9020 ต่อ 3607    

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/3133