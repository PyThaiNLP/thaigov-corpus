รัฐบาลไทย-ข่าวทำเนียบรัฐบาล-บริดจสโตนเชื่อมั่นประเทศไทย ขยายลงทุนรวมมูลค่ากว่า 6,000 ล้านบาท 







                                วันจันทร์ที่ 20 มีนาคม 2560                              





    350  













   บริดจสโตนเชื่อมั่นประเทศไทย ขยายลงทุนรวมมูลค่ากว่า 6,000 ล้านบาท 
 

   บริดจสโตน ขยายการลงทุนในไทย 2 โครงการ ลงทุนกว่า 6,000 ล้านบาท เพื่อผลิตยางล้ออากาศยานและยางหล่อดอกอากาศยาน บีโอไออนุมัติส่งเสริมการลงทุนแล้ว มั่นใจปูทางสู่ศูนย์กลางด้านการบินของภูมิภาคอาเซียน  





นางหิรัญญา สุจินัย เลขาธิการคณะกรรมการส่งเสริมการลงทุนหรือ บีโอไอ เปิดเผยว่า ที่ประชุมคณะอนุกรรมการส่งเสริมการลงทุน ได้พิจารณาเห็นชอบให้การส่งเสริมการลงทุนแก่กลุ่มบริษัทบริดจสโตน จำนวน 2 โครงการ รวมมูลค่าเงินลงทุน 6,188.6 ล้านบาท กำลังการผลิตยางล้ออากาศยานรวมปีละประมาณ 109,000 เส้น
 
โครงการแรกเป็นการผลิตยางล้อสำหรับอากาศยาน (Aircraft Tire) และผ้าใบเคลือบยาง (Coated Fabric) เงินลงทุนทั้งสิ้น  4,694.1  ล้านบาท  ตั้งโครงการที่จังหวัดระยอง   โดยโครงการนี้จะใช้เทคโนโลยีใหม่     ที่พัฒนาโครงสร้างยางให้มีความปลอดภัยสูงและประหยัดเชื้อเพลิง โดยเฉพาะสำหรับเครื่องบินที่มีน้ำหนักบรรทุกมากภายใต้การใช้งานที่มีความเร็วสูง   และจะจำหน่ายให้กับบริษัทชั้นนำผู้ผลิตเครื่องบิน   อาทิ     แอร์บัส และโบอิ้ง รวมทั้งจำหน่ายให้กับสายการบินชั้นนำทั่วโลก

ส่วนโครงการผลิตยางหล่อดอกอากาศยาน (Retread Aircraft Tire) เงินลงทุนทั้งสิ้น 1,494.5  ล้านบาท ตั้งโครงการที่จังหวัดชลบุรี จะใช้เทคโนโลยีใหม่ที่พัฒนาโครงสร้างยางให้มีความปลอดภัยสูงและประหยัดเชื้อเพลิง โดยจะนำยางเครื่องบินที่ผ่านการใช้งานมาประมาณ 3 เดือน มาหล่อดอกยางใหม่ โดยยังคงมีประสิทธิภาพและระยะเวลาการใช้งานเหมือนยางใหม่

“การตัดสินใจขยายการลงทุนในประเทศไทยของบริดจสโตนสะท้อนให้เห็นถึงความมั่นใจของนักลงทุนญี่ปุ่นที่มีต่อประเทศไทย และได้เลือกประเทศไทยเป็นฐานการผลิตและส่งออกในภูมิภาคนี้” เลขาธิการ     บีโอไอกล่าว   
 
ทั้งนี้ การลงทุนของบริดจสโตนทั้ง 2 โครงการ มีแผนการดำเนินงานด้านความร่วมมือกับสถาบันการศึกษาของไทย ในรูปแบบสหกิจศึกษา ซึ่งเปิดโอกาสให้นักศึกษาได้เข้าฝึกปฏิบัติงาน เพื่อให้นักศึกษาได้เรียนรู้จากประสบการณ์จริงภายใต้การแนะนำของผู้ที่มีประสบการณ์ โดยมีสถาบันที่จะส่งนักศึกษาจากคณะวิศวกรรมศาสตร์ เข้าร่วม รวม 4 สถาบัน ได้แก่ มหาวิทยาลัยเทคโนโลยีสุรนารี มหาวิทยาลัยเทคโนโลยีราชมงคลธัญบุรี มหาวิทยาลัยเทคโนโลยีพระจอมเกล้าพระนครเหนือ วิทยาเขตระยอง และมหาวิทยาลัยบูรพา

นางหิรัญญากล่าวด้วยว่า จากการพบปะหารือกับบริษัทในกลุ่มอากาศยาน คาดว่าจะมีผู้สนใจลงทุนอีกหลายราย ไม่ว่าจะเป็นการผลิตชิ้นส่วนอากาศยานและศูนย์ฝึกบุคลากรที่เกี่ยวข้องกับการบิน
**********************************************



ที่มา : http://www.thaigov.go.th/news/contents/details/2510