รัฐบาลไทย-ข่าวทำเนียบรัฐบาล-พาณิชย์”เปิดตลาดต้องชมแห่งใหม่ “ตลาดใต้เคี่ยม” เปิดพื้นที่เป็นแหล่งซื้อขายสินค้าให้กับชุมชน และผลักดันเป็นแหล่งท่องเที่ยวแห่งใหม่ของจังหวัดชุมพร







                                วันศุกร์ที่ 21 เมษายน 2560                              





    142  













   พาณิชย์”เปิดตลาดต้องชมแห่งใหม่ “ตลาดใต้เคี่ยม” เปิดพื้นที่เป็นแหล่งซื้อขายสินค้าให้กับชุมชน และผลักดันเป็นแหล่งท่องเที่ยวแห่งใหม่ของจังหวัดชุมพร
 

   นางจันทิรา ยิมเรวัต วิวัฒน์รัตน์ ผู้ตรวจราชการกระทรวงพาณิชย์ ในฐานะที่ดูแลพาณิชย์ภาค 5 (กลุ่มจังหวัดภาคใต้ฝั่งอันดามันและอ่าวไทย) เปิดเผยว่า กระทรวงพาณิชย์ได้ร่วมมือกับพาณิชย์จังหวัด หน่วยงานที่เกี่ยวข้อง เกษตรกร กลุ่มผู้ประกอบการในพื้นที่และภาคเอกชน 





   ได้ใช้นโยบายประชารัฐในการผลักดันเปิดตลาดต้องชม โดยล่าสุดได้มีการผลักดันและเปิดตลาดใต้เคี่ยม อำเภอละแม จังหวัดชุมพร เพื่อให้เป็นแหล่งซื้อขายสินค้าให้กับชุมชน และเป็นแหล่งท่องเที่ยวแห่งใหม่ ซึ่งจะเป็นส่วนสำคัญในการช่วยขับเคลื่อนเศรษฐกิจฐานรากตามนโยบายรัฐบาล
     สำหรับตลาดใต้เคี่ยม เป็นตลาดต้องชมที่น่ายกย่อง โดยมีการนำของดีทุกๆ ด้านของอำเภอละแมมารวมไว้ที่นี่ตั้งแต่สถานที่ ที่อยู่ในป่าต้นเคี่ยม ซึ่งเป็นไม้หายาก บริเวณร่มรื่นสวยงาม อยู่ริมน้ำที่มีทางออกทะเล ร้านค้าล้วนแต่คัดมาอย่างดี เป็นคนในพื้นที่มาขายเอง มีทั้งตลาดสด และอาหารพิเศษพื้นบ้านหายากจากสุดยอดฝีมือของหมู่บ้าน ตำบล ทุกซุ้มออกแบบสวยงามคงอัตลักษณ์และวิถีชีวิตชาวละแม เจาะจงรักษาสิ่งแวดล้อมกลมกลืนกับธรรมชาติ
              “การจัดตั้งตลาดใต้เคี่ยม เป็นความร่วมมือร่วมใจริเริ่มของชุมชน เพื่อแก้ปัญหาราคายางพาราปาล์มน้ำมันตกต่ำ รวมกลุ่มกันชื่อกลุ่มตามรอยพ่อเพื่อพอเพียงอำเภอละแม ระยะแรกกลุ่มลงทุนทั้งเงินและแรงงานกันเอง ต่อมาหน่วยงานภาครัฐต่างได้เข้ามาร่วมสนับสนุน โดยกระทรวงพาณิชย์ได้มีส่วนร่วมตั้งแต่เริ่มต้น สนับสนุนด้านการพัฒนาภูมิทัศน์ การประชาสัมพันธ์ และต่อยอดพัฒนาสินค้าและผู้ประกอบการให้ขยายตลาดได้กว้างขวางขึ้น”นางจันทิรากล่าว
              สำหรับสินค้าที่อยากแนะนำให้คนที่เดินทางมาท่องเที่ยว และมาหาซื้อสินค้าในตลาดใต้เคี่ยม ต้องซื้อ เพราะเป็นของหายาก เช่น ข้าวเหนียวหลามในหม้อข้าวหม้อแกงลิง ลูกชกที่คล้ายกับลูกชิด คอกดาหลาใส่ข้าวยำ กระบอกไม้ไผ่มาเป็น ภาชนะใส่อาหาร และเครื่องดื่ม เป็นต้น
             นางจันทิรากล่าวอีกว่า ในการดำเนินการขับเคลื่อนเศรษฐกิจฐานราก นอกจากการเปิดตลาดต้องชมแล้ว กระทรวงพาณิชย์ ได้สำรวจศักยภาพผู้ประกอบการในจังหวัดชุมพร โดยพบว่า พืชผักสมุนไพรและผลิตภัณฑ์แปรรูป เช่น ส้มจี๊ด ดอกดาหลา ใบเหลียง กล้วยหอมทอง น้ำตาลมะพร้าว ขมิ้น กระชาย สินค้าและบริการเกี่ยวกับการท่องเที่ยว มีโอกาสทางการตลาดในการค้าขายได้เพิ่มขึ้น ซึ่งกระทรวงพาณิชย์พร้อมที่จะเข้าไปช่วยสนับสนุนด้านการตลาด เช่น ข้อมูลตลาด การเชื่อมโยงกับผู้ซื้อ การหาแหล่งรับซื้อ การสร้างแบรนด์ การบริหารร้านค้า การลดต้นทุน เป็นต้น รวมทั้งการพัฒนาสินค้าและตัวผู้ประกอบการให้มีขีดความสามารถเพิ่มขึ้น 



ที่มา : http://www.thaigov.go.th/news/contents/details/3192