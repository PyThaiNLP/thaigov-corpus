รัฐบาลไทย-ข่าวทำเนียบรัฐบาล-รมช.เกษตรฯ ลงพื้นที่ จ.พระนครศรีอยุธยา และ จ.สระบุรี ติดตามการขับเคลื่อนการดำเนินงานตามแผนการผลิตและการตลาดข้าวครบวงจรและโครงการระบบส่งเสริมการเกษตรแบบแปลงใหญ่







                                วันจันทร์ที่ 24 เมษายน 2560                              





    273  













   รมช.เกษตรฯ ลงพื้นที่ จ.พระนครศรีอยุธยา และ จ.สระบุรี ติดตามการขับเคลื่อนการดำเนินงานตามแผนการผลิตและการตลาดข้าวครบวงจรและโครงการระบบส่งเสริมการเกษตรแบบแปลงใหญ่
 

   รมช.เกษตรฯ ลงพื้นที่ จ.พระนครศรีอยุธยา และ จ.สระบุรี ติดตามการขับเคลื่อนการดำเนินงานตามแผนการผลิตและการตลาดข้าวครบวงจรและโครงการระบบส่งเสริมการเกษตรแบบแปลงใหญ่ (นาแปลงใหญ่) 





     นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมการขับเคลื่อนการดำเนินงานตามแผนการผลิตและการตลาดข้าวครบวงจร และโครงการระบบส่งเสริมการเกษตรแบบแปลงใหญ่ (นาแปลงใหญ่) ว่า การลงพื้นที่ จ.พระนครศรีอยุธยา และ จ.สระบุรี ในครั้งนี้ มีวัตถุประสงค์เพื่อติดตามการดำเนินงานในเรื่องข้าวครบวงจรและนาแปลงใหญ่ ซึ่งได้มีการประชุมติดตามร่วมกับหน่วยงานของกระทรวงเกษตรฯ กระทรวงพาณิชย์ และ ธกส ของทั้ง 2 จังหวัด โดยได้มีการรายงานแผนปฏิบัติการผลิตข้าวครบวงจร และนาแปลงใหญ่ ซึ่งกระทรวงเกษตรและสหกรณ์ให้ความสำคัญในการทำเกษตรในรูปแบบแปลงใหญ่ ซึ่งจะทำให้เกษตรกรมีการรวมกลุ่มกันอย่างเข้มแข็งและผลิตสินค้าที่มีคุณภาพ เพิ่มประสิทธิภาพการผลิต (ลดต้นทุนการผลิตและเพิ่มผลผลิต) โดยทางรัฐบาลจะมีหน่วยงานต่าง ๆ เข้ามาให้ความรู้และความช่วยเหลือทั้งในเรื่องปัจจัยการผลิตที่จำเป็น รวมทั้งในเรื่องของแหล่งน้ำ และหากเกษตรกรมีปัญหาอุปสรรคในการทำนาแปลงใหญ่ เน้นย้ำให้หน่วยงานที่เกี่ยวข้องเร่งเข้าดำเนินการแก้ไขปัญหาในพื้นที่ รวมทั้งมีการติดตามผลการแก้ไขปัญหาอย่างต่อเนื่อง

     อย่างไรก็ตาม กระทรวงเกษตรฯ ส่งเสริมการผลิตข้าวคุณภาพดี โดยสนับสนุนเมล็ดพันธุ์ ความรู้และสนับสนุนให้ใช้เครื่องจักรกลทางการเกษตร เพื่อลดต้นทุนและเพิ่มผลผลิต นอกจากนี้ยังส่งเสริมการเพิ่มมูลค่าโดยใช้นวัตกรรมและเทคโนโลยี อีกทั้งมีนโยบายให้ใช้ตลาดนำการผลิต โดยบูรณาการหน่วยงานภาครัฐและเอกชนให้มีการเชื่อมโยงการตลาด มีการจัดประชุมพบปะระหว่างกลุ่มผู้ผลิตและผู้ประกอบการ ได้แก่ เกษตรตำบล/อำเภอ/จังหวัด สหกรณ์การเกษตร พาณิชย์จังหวัด ธกส โรงสี โรงงานแปรรูป และผู้ส่งออกข้าว ให้มีการผลิตตรงตามความต้องการของตลาด (Demand-driven) และรับซื้อผลผลิตข้าวคุณภาพดีจากนาแปลงใหญ่
ในราคาที่สูงกว่าราคาตลาด

     ด้าน นายอนันต์ สุวรรณรัตน์ อธิบดีกรมการข้าว กล่าวเพิ่มเติมว่า ตามแผนปฏิบัติการผลิตข้าวครบวงจร มีพื้นที่เป้าหมายเพาะปลูกข้าว ปี 2559/60 รอบ 2 (นาปรัง) ของ จ.อยุธยา จำนวน 345,959 ไร่ มีการเพาะปลูกจริง จำนวน 649,796.25 ไร่ (ข้อมูล ณ วันที่ 7 เม.ย. 60) ได้แก่ ข้าวหอมปทุม ข้าวเหนียว และข้าวอื่น ๆ นอกจากนี้ ยังได้มีพื้นที่เป้าหมายส่งเสริมเพาะปลูกข้าวนาปี 2560/61 (รอบ 1) รวม 760,729 ไร่ ได้แก่ ข้าวหอมจังหวัด ข้าวหอมปทุม ข้าวเจ้า และข้าวอื่น ๆ สำหรับ จ.สระบุรี มีพื้นที่เป้าหมายปลูกข้าว รอบ 2 (นาปรัง) จำนวน 25,663 ไร่ มีการเพาะปลูกจริง จำนวน 118,050 ไร่ ได้แก่ ข้าวหอมปทุม และข้าวเจ้า และพื้นที่เป้าหมายส่งเสริมการเพาะปลูกข้าวนาปี 2560/61 (รอบ 1) รวม 379,790 ไร่ ได้แก่ ข้าวหอมจังหวัด ข้าวหอมปทุม ข้าวเจ้า และข้าวอื่น ๆ

     ทั้งนี้ การดำเนินงานเรื่องนาแปลงใหญ่ ในปี 2560 กระทรวงเกษตรและสหกรณ์ ได้ส่งเสริมให้เกษตรกรผลิตสินค้าตามมาตรฐาน GAP และอินทรีย์ เพื่อสอดรับกับนโยบายของรัฐมนตรีว่าการกระทรวงเกษตรและสหกรณ์ ในการยกระดับมาตรฐานสินค้าเกษตรสู่ความยั่งยืนต่อไป
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
 
 
 
 
 
  



ที่มา : http://www.thaigov.go.th/news/contents/details/3237