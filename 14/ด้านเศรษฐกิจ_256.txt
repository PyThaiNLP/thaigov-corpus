รัฐบาลไทย-ข่าวทำเนียบรัฐบาล-ขับเคลื่อนงานวิจัยมุ่งเป้าด้านข้าว ชูผลงานในรอบ 3 ปี เพื่อขยายผลสู่เกษตรกร 







                                วันจันทร์ที่ 24 เมษายน 2560                              





    478  













   ขับเคลื่อนงานวิจัยมุ่งเป้าด้านข้าว ชูผลงานในรอบ 3 ปี เพื่อขยายผลสู่เกษตรกร 
 

   ขับเคลื่อนงานวิจัยมุ่งเป้าด้านข้าว ชูผลงานในรอบ 3 ปี เพื่อขยายผลสู่เกษตรกร และต่อยอดในเชิงพาณิชย์ 





     พลอากาศเอก ประจิน จั่นตอง รองนายกรัฐมนตรี เปิดเผยภายหลังเปิดการสัมมนานำเสนอผลงานวิจัย ภายใต้แผนงานวิจัยที่มุ่งเป้าตอบสนองความต้องการในการพัฒนาประเทศ กลุ่มเรื่องข้าว พร้อมบรรยายพิเศษ เรื่อง แนวทางการพัฒนาผลิตภัณฑ์ข้าวอย่างครบวงจร ณ โรงแรมมิราเคิล แกรนด์ คอนเวนชั่น ว่า การจัดงานดังกล่าวได้เชิญผู้ที่รับผิดชอบด้านงานวิจัย ผู้มีความรู้ประสบการณ์ในด้านเกษตร โดยเฉพาะในเรื่องของข้าว     มาพูดคุยกันให้เกิดความเข้าใจมากขึ้นในการร่วมมือกันปลูกข้าว และผลิตข้าวออกมาเพื่อใช้ประโยชน์ในหลายรูปแบบ ไม่ว่าจะเป็นอาหาร ยา สมุนไพร หรือผลิตภัณฑ์บำรุงผิวต่าง ๆ ซึ่งถือว่าการใช้งานวิจัยและนวัตกรรมที่ส่งผลต่อคุณภาพของข้าว ซึ่งประเทศไทยมีปริมาณการปลูกในประเทศจำนวนมาก และในอนาคตจะมีการเชิญผู้ประกอบการในการนำผลวิจัยไปผลิต ทำให้ผลผลิตมีราคาสูงขึ้น เกษตรกรมีรายได้มากขึ้น และจะมีการจำหน่ายออกไปทั้งในประเทศและต่างประเทศด้วย ทั้งนี้ รัฐบาลให้ความสำคัญในเรื่องของงานวิจัยที่ผ่านมา     มีการปฏิรูปงานวิจัยครั้งใหญ่ โดยมีการรวมงานวิจัยและนวัตกรรมเข้าด้วยกัน นอกจากนี้ ยังปฏิรูปในเรื่องของบุคคลากร โดยการพัฒนาคน การพัฒนาในเรื่องของโครงการให้มีความต่อเนื่อง รวมถึงการแก้ไขกฎหมายต่าง ๆ ที่เกี่ยวข้องอีกด้วย
     น.ส.ชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ กล่าวเพิ่มเติมว่า กระทรวงเกษตรและสหกรณ์มีแผนดำเนินการในเรื่องการผลิตและการตลาดข้าวครบวงจร โดยขณะนี้ได้ส่งเสริมให้เกษตรกรรวมกลุ่มกันผลิตในรูปแบบแปลงใหญ่ เป็นการสร้างความเข้มแข็งให้แก่เกษตรกร ทั้งในเรื่องการลดต้นทุนการผลิต และเพิ่มประสิทธิภาพการผลิตโดยนำเทคโนโลยีและนวัตกรรมเข้ามาใช้เพิ่มประสิทธิภาพในขั้นตอนการผลิตตั้งแต่ต้นทางจนถึงปลายทาง อีกทั้งยังเป็นการเพิ่มศักยภาพในการแข่งขันให้กับข้าวไทยในตลาดโลก ซึ่งที่ผ่านมา กระทรวงเกษตรฯ โดยสำนักงานพัฒนาการวิจัยการเกษตร (องค์การมหาชน) (สวก.)    ได้บริหารจัดการทุนวิจัย จนมีผลงานวิจัยที่ประสบผลสำเร็จทั้งในเชิงพาณิชย์ เชิงสาธารณะ และเชิงนโยบาย   ในกรอบแนวทางของการแก้ไขปัญหาข้าวครบวงจร ด้าน "นำงานวิจัยและนวัตกรรมช่วยต่อเติมห่วงโซ่คุณค่า"  จึงได้ให้ทุนสนับสนุนแก่นักวิจัยเพื่อสร้างองค์ความรู้และนวัตกรรม พัฒนาสินค้าข้าวเป็นผลิตภัณฑ์ที่มีมูลค่าสูง ทั้งในกลุ่มอาหารเพื่อสุขภาพ โภชนเภสัช เวชภัณฑ์และเวชสำอาง
      การจัดงานสัมมนาดังกล่าว สำนักงานคณะกรรมการวิจัยแห่งชาติ (วช.) ได้ร่วมมือกับหน่วยงานให้ทุนวิจัย ภายใต้ชื่อ "เครือข่ายองค์กรบริหารงานวิจัยแห่งชาติ" หรือ คอบช. บริหารจัดการทุนอุดหนุนการวิจัยที่มุ่งเป้าตอบสนองความต้องการพัฒนาประเทศกลุ่มเรื่องข้าวอย่างต่อเนื่อง โดยมี สวก. เป็นหน่วยงานรับผิดชอบบริหารทุนวิจัย เพื่อจัดสรรให้แก่โครงการวิจัยที่สามารถแก้ปัญหาเรื่องการผลิตและคุณภาพข้าวอย่างครบวงจร โดยในปีงบประมาณ 2555 - 2557 ได้จัดสรรทุนวิจัยให้แก่นักวิจัย รวมทั้งสิ้น 608 ล้านบาท จำนวน 192 โครงการ
       อย่างไรก็ตาม กระทรวงเกษตรและสหกรณ์ ได้กำหนดทิศทางงานวิจัยในการยกระดับการผลิตข้าว    การรักษาอัตลักษณ์ของข้าวไทย รวมถึงสร้างผลิตภัณฑ์ที่ตอบโจทย์ความต้องการของผู้บริโภค ทั้งนี้ ต้องรู้จักความต้องการของตลาดเป็นหลัก โดยการสร้างและปลูกพันธุ์ข้าวที่ตอบโจทย์ผู้ใช้ อุตสาหกรรม และผู้บริโภคด้วย


กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
 
 



ที่มา : http://www.thaigov.go.th/news/contents/details/3255