รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดการเสวนาและนิทรรศการสร้างการรับรู้ฯ “Thailand Transport 2017 Better Connect, Better Life” จังหวัดขอนแก่น







                                วันพุธที่ 26 เมษายน 2560                              





    281  













   นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดการเสวนาและนิทรรศการสร้างการรับรู้ฯ “Thailand Transport 2017 Better Connect, Better Life” จังหวัดขอนแก่น
 

   กระทรวงคมนาคมจัดเสวนาและนิทรรศการสร้างการรับรู้เกี่ยวกับแผนงาน โครงการ ผลการดำเนินงานของกระทรวงฯ และยุทธศาสตร์ โครงสร้างพื้นฐานด้านการคมนาคมขนส่งของไทย พ.ศ. 2558-2565 และส่งเสริมพัฒนาความรู้ด้านการคมนาคมขนส่งและความปลอดภัย ครั้งที่ 3 ณ จ.ขอนแก่น 





นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพิธีเปิดการเสวนาและนิทรรศการสร้างการรับรู้เกี่ยวกับแผนงาน โครงการ ผลการดำเนินงานของกระทรวงฯ และยุทธศาสตร์ โครงสร้างพื้นฐานด้านการคมนาคมขนส่งของไทย พ.ศ. 2558 - 2565 และส่งเสริมพัฒนาความรู้ด้านการคมนาคมขนส่งและความปลอดภัย ภายใต้ชื่อ “Thailand Transport 2017 Better Connect, Better Life” ครั้งที่ 3 ณ จังหวัดขอนแก่น ในวันจันทร์ที่ 24 เมษายน 2560 เวลา 09.00 น. ณ ห้องคอนเวนชั่น 2 - 3 โรงแรม อวานีขอนแก่น โฮเทล แอนด์ คอนเวนชั่น เซ็นเตอร์ จังหวัดขอนแก่น โดยมี นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม นายพีระพล ถาวรสุภเจริญ รองปลัดกระทรวงคมนาคม นายจิรุตม์ วิศาลจิตร ผู้ตรวจราชการกระทรวงคมนาคม พร้อมด้วยผู้บริหารระดับสูงของกระทรวงฯ หัวหน้าหน่วยงานในสังกัดกระทรวงฯ ผู้แทนประเทศต่าง ๆ ได้แก่ สาธารณรัฐประชาชนจีน สาธารณรัฐประชาธิปไตยประชาชนลาว กัมพูชา หน่วยงานภาครัฐและเอกชน ภาคประชาชน และสื่อมวลชน เข้าร่วมงานฯ จำนวน 400 คน

 
ตามนโยบายของ พลเอก ประยุทธ์ จันทร์โอชา นายกรัฐมนตรี ขอให้หัวหน้าส่วนราชการต่าง ๆ ให้ความสำคัญการเผยแพร่ประชาสัมพันธ์ และการสร้างการรับรู้ ความเข้าใจที่ถูกต้องแก่ประชาชนเกี่ยวกับการปฏิบัติราชการของหน่วยงานที่อยู่ในความรับผิดชอบ เพื่อให้การปฏิบัติงานเป็นไปในทิศทางเดียวกัน และให้ถือเป็นตัวชี้วัดสำคัญในการประเมินผลการปฏิบัติราชการของหัวหน้าส่วนราชการทุกแห่ง รวมทั้งรัฐบาลได้กำหนดนโยบายการพัฒนาและปรับปรุงระบบโครงสร้างพื้นฐานด้านการคมนาคมขนส่งของประเทศทุกรูปแบบ เพื่อเพิ่มประสิทธิภาพการเดินทางของประชาชนและการขนส่งสินค้าทั้งในประเทศและระหว่างประเทศให้มีความสะดวก รวดเร็ว และปลอดภัยมากยิ่งขึ้น ซึ่งจะช่วยเพิ่มขีดความสามารถในการแข่งขันด้านการค้ากับนานาประเทศ    

       
กระทรวงคมนาคม เป็นหน่วยงานที่มีภารกิจด้านการพัฒนาโครงสร้างพื้นฐานด้านการคมนาคมขนส่ง ทั้งทางบก ทางน้ำ ทางอากาศ และทางราง ได้กำหนดแผนยุทธศาสตร์การพัฒนาโครงสร้างพื้นฐานด้านการคมนาคมขนส่งของไทย และแผนปฏิบัติการด้านคมนาคมขนส่ง ระยะเร่งด่วน พ.ศ. 2560 (Action Plan)
ตามกรอบยุทธศาสตร์ชาติ 20 ปี (พ.ศ. 2560 - 2579) ตามวิสัยทัศน์ “ประเทศไทยมีความมั่นคง มั่งคั่ง ยั่งยืน เป็นประเทศพัฒนาแล้ว ด้วยการพัฒนาตามหลักปรัชญาของเศรษฐกิจพอเพียง” และแผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560 - 2564) ในยุทธศาสตร์ที่ 7 การพัฒนาโครงสร้างพื้นฐานและระบบโลจิสติกส์ เพื่อเป็นแนวทางในการพัฒนาระบบคมนาคมขนส่งของไทยให้สำเร็จตามเป้าประสงค์ของการพัฒนาประเทศอย่างยั่งยืน เพื่อยกระดับคุณภาพชีวิตของประชาชน ขับเคลื่อนการลงทุนโครงสร้างพื้นฐานของประเทศ ส่งเสริมความเข้าใจและสร้างความเชื่อมั่นต่อประชาชนและนักลงทุน โดยมีระบบการขนส่ง  และจราจรที่มีประสิทธิภาพ และมีมาตรฐานด้านความปลอดภัย รวมทั้งการพัฒนาระบบโลจิสติกส์ของประเทศ และสร้างการเชื่อมโยงทางเศรษฐกิจในภูมิภาคอาเซียนและภูมิภาคอื่น ๆ ทั่วโลก 

 
กระทรวงฯ ได้จัดการเสวนาและนิทรรศการสร้างการรับรู้เกี่ยวกับแผนงาน โครงการ ผลการดำเนินงานของกระทรวงฯ และยุทธศาสตร์โครงสร้างพื้นฐานด้านการคมนาคมขนส่งของไทย พ.ศ. 2558 - 2565 และส่งเสริมพัฒนาความรู้ด้านการคมนาคมขนส่งและความปลอดภัย ภายใต้ชื่อ “Thailand Transport 2017 Better Connect, Better Life” เพื่อให้ประชาชนได้รับความรู้ ข้อมูลข่าวสารด้านการคมนาคมขนส่ง รวมทั้งผลการดำเนินงานและความก้าวหน้าในการดำเนินโครงการต่าง ๆ ที่สำคัญของกระทรวงฯ ให้สาธารณชนได้รับรู้อย่างต่อเนื่อง เพื่อให้ประชาชนมีความเชื่อมั่นและให้ความร่วมมือในการดำเนินงานโครงการต่าง ๆ ของกระทรวงฯ ให้ประสบผลสำเร็จตามเป้าหมาย มีความโปร่งใส และตรวจสอบได้ โดยภายในงานมีกิจกรรมต่าง ๆ ประกอบด้วย


- การปาฐกถาพิเศษหัวข้อ “E-san : the Northeast Connect : ภาคอีสาน เตรียมรับอนาคต” โดย นายอาคม เติมพิทยาไพสิฐ รัฐมนตรีว่าการกระทรวงคมนาคม นำเสนอในประเด็นเกี่ยวกับยุทธศาสตร์ การพัฒนาระบบคมนาคมขนส่งของไทย ระยะ 20 ปี แผนการพัฒนาโครงสร้างพื้นฐานด้านการคมนาคมขนส่ง ทั้งทางบก ทางน้ำ ทางอากาศ และทางราง ผลการดำเนินงานของกระทรวงคมนาคม รวมทั้งโครงการลงทุนตามแผนปฏิบัติการด้านคมนาคมขนส่ง ระยะเร่งด่วน พ.ศ. 2560 (Action Plan) ในพื้นที่ภาคอีสาน ประกอบด้วย การสร้างศูนย์การขนส่งสินค้านครพนม สถานีขนส่งสินค้าภูมิภาคในจังหวัดชายแดน จำนวน 2 จังหวัด ได้แก่ หนองคาย มุกดาหาร และจังหวัดหลัก จำนวน 3 จังหวัด ได้แก่ ขอนแก่น อุบลราชธานี และนครราชสีมา โครงการพัฒนาจุดพักรถบรรทุกตามเส้นทางหลัก โครงการมอเตอร์เวย์ สายบางปะอิน - นครราชสีมา โครงการรถไฟทางคู่ ช่วงชุมทางถนนจิระ - ขอนแก่น ช่วงมาบกะเบา - ชุมทางถนนจิระ ช่วงชุมทางถนนจิระ - อุบลราชธานี ช่วงขอนแก่น - หนองคาย และช่วงบ้านไผ่ - มุกดาหาร - นครพนม โครงการรถไฟความเร็วสูง สายกรุงเทพฯ - นครราชสีมา - หนองคาย (ช่วงกรุงเทพฯ - นครราชสีมา) และโครงการปรับปรุงท่าอากาศยานสกลนคร เป็นต้น 


- การเสวนาหัวข้อ “อนาคตภาคอีสาน ONE Transport:  ONE Development” โดยมีวิทยากร ประกอบด้วย นางปัทมา เธียรวิศิษฎ์สกุล รองเลขาธิการสำนักงานคณะกรรมการพัฒนาการเศรษฐกิจและสังคมแห่งชาติ นายประจวบ ไชยสาส์น นายกสมาคมมิตรภาพไทย - เวียดนาม นายวัชรัศมิ์ ลีละวัฒน์ ผู้อำนวยการสถาบันความร่วมมือเพื่อพัฒนาเศรษฐกิจลุ่มน้ำโขง นายสุรเดช ทวีแสงสกุลไทย รองคณบดีฝ่ายบริหาร วิทยาลัยการปกครองท้องถิ่น มหาวิทยาลัยขอนแก่น และ นายประดาป พิบูลสงคราม ที่ปรึกษากรมอาเซียน กระทรวงการต่างประเทศ ร่วมเสวนาและดำเนินรายการ 


- การเปิดเวทีแสดงความคิดเห็นและข้อเสนอแนะในประเด็นเสวนา โดยผู้ทรงคุณวุฒิ ประกอบด้วย นายพีระพล ถาวรสุภเจริญ รองปลัดกระทรวงคมนาคม Mr.Li Minggang กงสุลใหญ่สาธารณรัฐประชาชนจีน ประจำจังหวัดขอนแก่น Mr.Bounsy Vongbouasy กงสุลใหญ่สาธารณรัฐประชาธิปไตยประชาชนลาว ประจำจังหวัดขอนแก่น Mr. Hang Sochivin ที่ปรึกษาฝ่ายการพาณิชย์ สถานเอกอัครราชทูตราชอาณาจักรกัมพูชา ประจำประเทศไทย นายชัยธวัช เนียมศิริ รองผู้ว่าราชการจังหวัดขอนแก่น ศาสตราจารย์ อภิรัฐ ศิริธราธิวัตร คณบดีคณะวิศวกรรมศาสตร์ มหาวิทยาลัยขอนแก่น และ รศ.ดร. พนกฤษณ คลังบุญครอง ผู้อำนวยการศูนย์วิชาการจัดระบบการจราจรและขนส่ง ภาคตะวันออกเฉียงเหนือตอนบน มหาวิทยาลัยขอนแก่น


- การจัดแสดงนิทรรศการ Thailand Transport 2017 Better Connect, Better Life” เกี่ยวกับแผนการลงทุนด้านการคมนาคมขนส่ง ปี 2560 ยุทธศาสตร์การพัฒนาระบบคมนาคมขนส่งของไทย ระยะ 20 ปี ยุทธศาสตร์การพัฒนาโครงสร้างพื้นฐานด้านคมนาคมขนส่งของไทย พ.ศ. 2558 - 2565 ความคืบหน้าการดำเนินโครงการตามแผนปฏิบัติการด้านการคมนาคมขนส่ง ระยะเร่งด่วน (Action Plan) ปี 2559 - 2560 เพื่อขับเคลื่อนการลงทุนด้านโครงสร้างพื้นฐานของประเทศ และข้อมูลโครงการพัฒนาโครงสร้างพื้นฐานด้านการคมนาคมขนส่ง ทั้งทางบก ทางน้ำ ทางอากาศ และทางราง ที่จะดำเนินการในพื้นที่จังหวัดภาคตะวันออกเฉียงเหนือและนิทรรศการขนส่งอัจฉริยะ (Smart Mobility)
  



ที่มา : http://www.thaigov.go.th/news/contents/details/3312