รัฐบาลไทย-ข่าวทำเนียบรัฐบาล-กรมทางหลวง แจ้งโครงการก่อสร้าง ทล.375 สายนครปฐม – อ.ดอนตูม ตอน 1 แล้วเสร็จ







                                วันพฤหัสบดีที่ 27 เมษายน 2560                              





    109  













   กรมทางหลวง แจ้งโครงการก่อสร้าง ทล.375 สายนครปฐม – อ.ดอนตูม ตอน 1 แล้วเสร็จ
 

    กรมทางหลวง โดยสำนักก่อสร้างทางที่ 1 ดำเนินการก่อสร้างทางหลวงหมายเลข 375 สายนครปฐม – อ.ดอนตูม ตอน 1 พื้นที่ อำเภอดอนตูม จังหวัดนครปฐม แล้วเสร็จ ประชาชนสามารถเดินทาง ใช้เป็นเส้นทางขนส่งผลผลิตทางการเกษตรและทางอุตสาหกรรม ได้แล้ว 





เส้นทางดังกล่าวเป็นเส้นทางสายหลักที่เชื่อมต่อกับอำเภอดอนตูม อำเภอบางเลน และจังหวัดข้างเคียง มีปริมาณการจราจรสูงมากและเกิดอุบัติเหตุบ่อยครั้ง รวมทั้งและเป็นเส้นทางโครงข่ายสายหลัก ตัดกับทางหลวงหมายเลข 346 (ปทุมธานี – พนมทวน), 3296 (ดอนตูม – บางเลน), 3297 (ดอนตูม – ทล.321), 3233 (ดอนตูม – นครชัยศรี) เพื่อความปลอดภัยต่อผู้ใช้เส้นทาง จึงขยายจาก 2 ช่องจราจร เป็น 4 ช่องจราจร ก่อสร้างเป็นมาตรฐานทางชั้นพิเศษ (4 ช่องจราจร) โดยก่อสร้างแบบปรับปรุงขยายคันทางเดิม ระหว่าง กม.44 – กม.53 รวมระยะทางยาวประมาณ 9 กิโลเมตร พร้อมติดตั้งไฟฟ้าแสงสว่างและไฟกระพริบบนทางหลวง งบประมาณ 215,490,841 บาท เป็นโครงการตามแผนงานบูรณาการพัฒนาโครงสร้างพื้นฐานและระบบโลจิสติกส์ กิจกรรมก่อสร้างทางหลวงแผ่นดิน
 

กรมทางหลวงขอความร่วมมือประชาชน “ขับรถมีน้ำใจ  รักษาวินัยจราจร” ใช้เส้นทางด้วยความระมัดระวัง หากต้องการสอบถามสภาพการจราจร หรือเส้นทาง สามารถติดต่อได้ที่ สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)



ที่มา : http://www.thaigov.go.th/news/contents/details/3324