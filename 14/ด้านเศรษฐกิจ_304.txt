รัฐบาลไทย-ข่าวทำเนียบรัฐบาล-กอช. เดินหน้า MOU ร่วมมือ สกช. เพิ่มโอกาสการออม 6 โซน ทั่ว กทม.







                                วันอังคารที่ 2 พฤษภาคม 2560                              





    221  













   กอช. เดินหน้า MOU ร่วมมือ สกช. เพิ่มโอกาสการออม 6 โซน ทั่ว กทม.
 

   กองทุนการออมแห่งชาติ หรือ กอช. จัดพิธีลงนาม MOU โครงการส่งเสริมการออมอย่างยั่งยืนกับสมาคมสวัสดิการชุมชนกรุงเทพมหานคร เพิ่มโอกาสเข้าถึงการออมของสมาชิกชุมชน ทั้ง 6 โซน ใน 50 เขต กทม. 





   กองทุนการออมแห่งชาติ (กอช.) ร่วมกับ สมาคมสวัสดิการชุมชนกรุงเทพมหานคร (สกช.) ลงนามบันทึกข้อตกลง (MOU) โครงการส่งเสริมการออมอย่างยั่งยืนกับสมาคมสวัสดิการชุมชนกรุงเทพมหานคร ในวันที่ 2 พฤษภาคม 2560 ณ ห้องประชุมชั้น 4 อาคารเทพนม เมืองแมน คณะสาธารณสุขศาสตร์ มหาวิทยาลัยมหิดล โดยมี นายสมพร จิตเป็นธม เลขาธิการคณะกรรมการกองทุนการออมแห่งชาติ, นายทฤษฎี ชุติวงษา ผู้ช่วยเลขาธิการกองทุนการออมแห่งชาติ และ ดร.อนุสรณ์ รังสิโยธิน นายกสมาคมสวัสดิการชุมชนกรุงเทพมหานคร, น.ส.ภัทราวดี คงวงศ์ หัวหน้ากลุ่มส่งเสริมและประสานงาน สำนักงานคณะกรรมการส่งเสริมการจัดสวัสดิการสังคมแห่งชาติ กระทรวงการพัฒนาสังคมและความมั่นคงของมนุษย์ เป็นผู้ลงนามในบันทึกข้อตกลงฯ ครั้งนี้  
        
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า ภารกิจสำคัญของ กอช. ในขณะนี้ ต้องเร่งผลักดันและสร้างสมาชิกการออมอย่างต่อเนื่องและยั่งยืน เพื่อให้ประชาชนได้รับสวัสดิการแห่งรัฐที่ส่งเสริมการมีหลักประกันยามชราภาพอย่างทั่วถึง จึงจำเป็นต้องเร่งเดินหน้าสร้างภาคีเครือข่ายพันธมิตรองค์กร ในการขับเคลื่อนกลไกส่งเสริมการออมให้เข้าถึงประชาชนผู้เป็นแรงงานนอกระบบ ซึ่งในครั้งนี้ กอช. ได้รับความร่วมมือจาก สกช. ภายใต้ “โครงการส่งเสริมการออมอย่างยั่งยืนกับสมาคมสวัสดิการชุมชนกรุงเทพมหานคร” เพื่อให้สมาชิกในชุมชนภายใต้สมาคมสวัสดิการชุมชนกรุงเทพมหานคร ทั้ง 6 โซน ใน 50 เขต กทม. มีความรู้ความเข้าใจและตระหนักถึงความสำคัญของการออมเงินเพื่อการชราภาพและสิทธิประโยชน์ที่จะได้รับตามกฎหมายของ กอช. การสร้างเครือข่ายผู้นำด้านการออมที่มีความเชื่อมโยงกันเป็นโครงข่ายการเงินระดับฐานราก ลดความเหลื่อมล้ำทางด้านเศรษฐกิจของประชาชนอย่างเจาะลึกเข้าถึงในแต่ละชุมชน ครอบคลุมทุกพื้นที่ในเขตกรุงเทพ อันจะส่งผลต่อการขยายฐานจำนวนสมาชิก กอช. ให้มีจำนวนมากยิ่งขึ้นต่อไป
        
ดร.อนุสรณ์ รังสิโยธิน นายกสมาคมสวัสดิการชุมชนกรุงเทพมหานคร หรือ สกช. กล่าวว่า การจัดโครงการส่งเสริมการออมอย่างยั่งยืนกับสมาคมสวัสดิการชุมชนกรุงเทพมหานครนี้ ถือเป็นโอกาสดีของสมาชิกในชุมชนที่ประกอบอาชีพอิสระ ให้ได้มีโอกาสเข้าถึงระบบการออมของภาครัฐ ส่งเสริมและสนับสนุนพัฒนากลุ่ม องค์กร และเครือข่ายองค์กรสวัสดิการชุมชนให้เป็นแกนหลักในการสร้างและพัฒนาระบบสวัสดิการชุมชน ตลอดจนเศรษฐกิจชุมชนพึ่งตนเอง อันจะเป็นการพัฒนาคุณภาพชีวิตตามวัตถุประสงค์ของสมาคมฯ โดย สกช. จะทำหน้าที่สร้างเครือข่ายให้กับ กอช. ผ่านสมาชิกในชุมชนเพื่อให้เกิดการสร้างวินัยการออมกับ กอช. อย่างต่อเนื่อง รวมถึงการรณรงค์ให้สมัครสมาชิก กอช. อย่างทั่วถึง ทั้ง 6 โซน ใน 50 เขต กทม. อีกด้วย โดยคาดว่าภายในปี 2560 เขตกรุงเทพมหานครจะมีจำนวนผู้สมัครสมาชิก กอช. เพิ่มขึ้นอีกราว 100,000 คน

กอช. ยังคงเร่งผลักดันระบบการออมเพื่อการชราภาพให้สะดวกในการเข้าถึงและครอบคลุมในทุกพื้นที่ยิ่งขึ้น จึงจำเป็นต้องอาศัยความร่วมมือจากหน่วยงานภาคี เพื่อสร้างเครือข่ายการออม ที่จะมาช่วยกันสื่อสารประชาสัมพันธ์และสร้างความรู้ความเข้าใจแก่ประชาชนต่อไป
         
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th

ฝ่ายประชาสัมพันธ์และภาพลักษณ์องค์กร :
โทร. 02-017-0789 ต่อ 213, 224
Email : info@nsf.or.th

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/3445