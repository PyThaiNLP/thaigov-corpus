รัฐบาลไทย-ข่าวทำเนียบรัฐบาล-กระทรวงเกษตรฯ เร่งเดินหน้าแก้ไขปัญหาผลผลิตไข่ไก่ล้นตลาดและราคาไข่ไก่ตกต่ำ ทั้งระยะสั้น-ระยะยาว







                                วันพฤหัสบดีที่ 4 พฤษภาคม 2560                              





    313  













   กระทรวงเกษตรฯ เร่งเดินหน้าแก้ไขปัญหาผลผลิตไข่ไก่ล้นตลาดและราคาไข่ไก่ตกต่ำ ทั้งระยะสั้น-ระยะยาว
 

   กระทรวงเกษตรฯ เร่งเดินหน้าแก้ไขปัญหาผลผลิตไข่ไก่ล้นตลาดและราคาไข่ไก่ตกต่ำ ทั้งระยะสั้น-ระยะยาว ตั้งแต่ควบคุมปริมาณการผลิต เข้มนโยบายบริหารจัดการ/กำกับดูแล และสนับสนุนให้บริโภคไข่ไก่เพิ่มขึ้น 





    พลเอก ฉัตรชัย สาริกัลยะ รัฐมนตรีว่ากระทรวงเกษตรและสหกรณ์ เปิดเผยว่า คณะกรรมการนโยบายไก่ไข่และผลิตภัณฑ์ มีมติในการแก้ปัญหาผลผลิตไข่ไก่ล้นตลาด และราคาไข่ไก่ตกต่ำ ดังนี้ ระยะสั้น โดยการใช้กฎหมายในการบริหารควบคุมปริมาณการผลิต คือ 1) ควบคุมการนำเข้าปู่ย่าพันธุ์ไก่ไข่ และพ่อแม่พันธุ์ไก่ไข่ โดยใช้ พรบ.การส่งออกไปนอกและการนำเข้ามาในราชอาณาจักรซึ่งสินค้า พ.ศ. 2522 ของกระทรวงพาณิชย์ ออกประกาศโดยความเห็นชอบของคณะรัฐมนตรีและ 2) ควบคุมการปลดระวางไก่ไข่ทางการค้า โดยใช้พระราชบัญญัติโรคระบาดสัตว์ พ.ศ. 2558 เพื่อไม่ให้มีการผลิตไข่ออกมาจำนวนมากเกินความต้องการของตลาด ระยะกลาง โดยการใช้นโยบายในการบริหารจัดการและการกำกับดูแล คือ 1) ควบคุมความสมดุลระหว่างการผลิตและการตลาด โดยฟาร์มไก่ไข่ขนาดใหญ่ ตั้งแต่ 300,000 ตัวขึ้นไป (ฟาร์มเก่าและใหม่) จะต้องมีแผนการตลาดและแผนธุรกิจชัดเจน และ 2) การประกาศราคาไข่ไก่หน้าฟาร์ม ให้คณะอนุกรรมการกลั่นกรองเป็นผู้ประกาศราคาแทนสมาคมผู้ผลิต ผู้ค้า และผู้ส่งออกไข่ไก่ เพื่อให้เกิดความยุติธรรมและขอความร่วมมือกระทรวงพาณิชย์ขายไข่ไก่สูงกว่าราคาประกาศหน้าฟาร์ม เพื่อไม่ให้ชี้นำราคาไข่ไก่ในตลาดให้ตกต่ำ
         สำหรับมาตรการ ระยะยาว ในกรณีเกษตรกรเลี้ยงไก่ไข่ขาดทุน กระทรวงเกษตรฯ มีนโยบายสนับสนุนให้เกษตรกรมีการปรับเปลี่ยนอาชีพและส่งเสริมระบบเกษตรแปลงใหญ่เพื่อให้เข้าถึงเงินทุนของกองทุนสงเคราะห์ผ่านกรมปศุสัตว์ คือ 1) ศึกษาการการจัดตั้งกองทุนไก่ไข่ ให้ผู้นำเข้า ปู่ย่าพันธุ์ไก่ไข่และพ่อแม่พันธุ์ไก่ไข่ ร่วมกันออกเงินจัดตั้งกองทุนไข่ไก่ โดยมี Egg Board เป็นผู้บริหารกองทุน และ 2) โครงการส่งเสริมการบริโภคไข่ในโรงเรียน ปี 2560 เพื่อเด็กในโรงเรียนได้รับประทานไข่ไก่ที่มีสารอาหารครบถ้วนอย่างน้อย 3 ฟอง/คน/สัปดาห์ ภายใต้โครงการอาหารกลางวัน โดยกระทรวงเกษตรฯ จะหารือหน่วยงานที่เกี่ยวข้องเพื่อเสนอขอความเห็นชอบจากคณะรัฐมนตรีเพื่อเป็นการส่งเสริมสุขภาพ และป้องกันการขาดสารอาหารในเด็กนักเรียนต่อไป
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai



ที่มา : http://www.thaigov.go.th/news/contents/details/3500