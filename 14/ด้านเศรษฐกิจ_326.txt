รัฐบาลไทย-ข่าวทำเนียบรัฐบาล-การท่าเรือแห่งประเทศไทยผลักดันการบริการ เร็วขึ้น ง่ายขึ้น ถูกลง เพื่อสนับสนุนการเลื่อนอันดับ Doing Business 2018







                                วันพฤหัสบดีที่ 4 พฤษภาคม 2560                              





    180  













   การท่าเรือแห่งประเทศไทยผลักดันการบริการ เร็วขึ้น ง่ายขึ้น ถูกลง เพื่อสนับสนุนการเลื่อนอันดับ Doing Business 2018
 

   เรือเอก สุทธินันท์ หัตถวงษ์ ผู้อำนวยการการท่าเรือแห่งประเทศไทย (กทท.) กระทรวงคมนาคม กล่าวว่า ตามที่ กทท. และหน่วยงานภาครัฐต่าง ๆ ได้ปรับปรุงการให้บริการ เพื่ออำนวยความสะดวกการประกอบธุรกิจให้เร็วขึ้น ง่ายขึ้น และถูกลง  





โดยมีเป้าหมายการจัดอับดับ Doing Business 2018 ให้ดีขึ้น และมีแผนดำเนินการเชิงรุกในการทำให้ประเทศไทยเป็นที่สนใจ และเป็นเป้าหมายของนักลงทุนเข้ามาประกอบธุรกิจ โดยในปี 2017 ธนาคารโลกได้จัดอันดับความยาก – ง่ายการประกอบธุรกิจของประเทศไทยในภาพรวม อยู่ในอันดับที่ 46 ของโลก และอันดับที่ 9 ของเอเชีย ในด้านการค้าระหว่างประเทศจาก 190 ประเทศทั่วโลก


การจัดอันดับ Doing Business มีวัตถุประสงค์เพื่อศึกษาขั้นตอน ระยะเวลา ต้นทุน กฎระเบียบของรัฐว่า มีส่วนสนับสนุนและอำนวยความสะดวกในการประกอบธุรกิจในระดับใด ซึ่งท่าเรือกรุงเทพ เป็นหน่วยงานหลักที่สนับสนุนการให้บริการด้านการค้าระหว่างประเทศ (Trading across borders) และได้ดำเนินการพัฒนาด้านเอกสารที่เกี่ยวข้องกับผู้นำเข้า – ส่งออกมาอย่างต่อเนื่อง โดยพัฒนาระบบอิเล็กทรอนิกส์ผ่านระบบ National Single Window (NSW) เพื่อเชื่อมโยงข้อมูลหน่วยงานระหว่างภาครัฐและเอกชน ยกเลิกการรายงานเรือเข้าและบัญชีสินค้าสำหรับเรือ เชื่อมโยงใบกำกับการขนย้ายสินค้า และแบบขอนำตู้สินค้าขาออกผ่านท่าเข้าเขตศุลกากร ทกท. (ทกท.308.2) รวมทั้งยกเลิกข้อมูลเอกสารขาเข้าที่เกี่ยวข้อง ได้แก่ Inward Cargo Manifest, Inward Container List และเอกสารแนบต่าง ๆ เช่น บัญชีสินค้าผ่านแดน บัญชีสินค้าอันตราย บัญชีสินค้าผ่านท่า เป็นต้น ตั้งแต่วันที่ 1 ตุลาคม 2559 และ 1 มกราคม 2560 ตามลำดับ โดยทำธุรกรรมต่าง ๆ ดังกล่าว ผ่านระบบอิเล็กทรอนิกส์ทั้งหมด สามารถลดการใช้กระดาษ 5.5 ล้านแผ่น/ปี ลดค่าใช้จ่ายด้านบุคลากร และช่วยลดขั้นตอน เพิ่มความรวดเร็วและง่ายต่อการประกอบธุรกิจ ประหยัดเวลาให้แก่ผู้นำเข้า – ส่งออก        
 
 การดำเนินการดังกล่าว จะช่วยเพิ่มประสิทธิภาพการให้บริการแก่ผู้ประกอบการให้ได้รับความสะดวก รวดเร็ว อำนวยความสะดวกทางการค้าแก่ภาคธุรกิจ สนับสนุนการดำเนินธุรกิจการนำเข้า – ส่งออก การค้าระหว่างประเทศ ช่วยสร้างบรรยากาศการค้าการลงทุนที่ดี ซึ่งจะส่งผลต่อการตัดสินใจในการลงทุนของชาวต่างชาติให้เข้ามาประกอบธุรกิจในประเทศไทยมากยิ่งขึ้น อีกทั้งยังทำให้ผลการจัดอันดับ Doing Business (Trading across borders) ดีขึ้น



ที่มา : http://www.thaigov.go.th/news/contents/details/3509