รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม แถลงข่าวผลการประชุมคณะรัฐมนตรีในส่วนที่เกี่ยวข้องกับกระทรวงคมนาคม (วันที่ 2 พฤษภาคม 2560)







                                วันพฤหัสบดีที่ 4 พฤษภาคม 2560                              





    165  













   นายอาคม เติมพิทยาไพสิฐ รัฐมนตรีว่าการกระทรวงคมนาคม แถลงข่าวผลการประชุมคณะรัฐมนตรีในส่วนที่เกี่ยวข้องกับกระทรวงคมนาคม (วันที่ 2 พฤษภาคม 2560)
 

   นายอาคม เติมพิทยาไพสิฐ รัฐมนตรีว่าการกระทรวงคมนาคม พร้อมด้วย นายชาติชาย ทิพย์สุนาวี ปลัดกระทรวงคมนาคม และผู้บริหารหน่วยงานในสังกัด แถลงข่าวผลการประชุมคณะรัฐมนตรีในส่วนที่เกี่ยวข้องกับกระทรวงฯ เมื่อวันที่ 2 พฤษภาคม 2560 ณ ห้องราชดำเนิน กระทรวงคมนาคม 





นายอาคม เติมพิทยาไพสิฐ กล่าวว่า คณะรัฐมนตรี (ครม.) ได้ประชุมเมื่อวันที่ 2 พฤษภาคม 2560 มีเรื่องที่เกี่ยวข้องกับกระทรวงฯ ดังนี้


1.ร่างปฏิญญาร่วมรัฐมนตรีของการประชุมร่วมระดับรัฐมนตรีของบันทึกความเข้าใจโตเกียวและปารีสว่าด้วยการตรวจและควบคุมเรือในฐานะรัฐเจ้าของท่า
ครม. ให้ความเห็นชอบร่างปฏิญญาร่วมรัฐมนตรีของการประชุมร่วมระดับรัฐมนตรีของบันทึกความเข้าใจโตเกียวและปารีสว่าด้วยการตรวจและควบคุมเรือในฐานะรัฐเจ้าของท่า ซึ่งกระทรวงคมนาคม ประเทศแคนาดา ได้เป็นเจ้าภาพจัดการประชุมร่วมระดับรัฐมนตรีของบันทึกความเข้าใจโตเกียวและปารีสว่าด้วยการตรวจและควบคุมเรือในฐานะรัฐเจ้าของท่า ครั้งที่ 3 ระหว่างวันที่ 2 - 4 พฤษภาคม 2560 ณ นครแวนคูเวอร์ ประเทศแคนาดา โดยในส่วนของกระทรวงฯ ได้แต่งตั้งให้ นายพิชิต อัคราทิตย์ รัฐมนตรีช่วยว่าการกระทรวงคมนาคม ทำหน้าที่หัวหน้าคณะผู้แทนไทย เพื่อเข้าร่วมการประชุมดังกล่าว ซึ่งในที่ประชุมจะหารือประเด็นสำคัญภายใต้หัวข้อ “Safeguarding Responsible and Sustainable Shipping : การปกป้องการขนส่งทางทะเลอย่างรับผิดชอบและยั่งยืน” การร่วมรับรองปฏิญญาดังกล่าวจะช่วยส่งเสริมให้ประเทศไทยสามารถยกระดับการขนส่งทางทะเลให้มีมาตรฐานตามที่องค์การทางทะเลระหว่างประเทศ (International Maritime Organization : IMO) และองค์การแรงงานระหว่างประเทศ (International Labour Organization : ILO) กำหนด เพื่อให้การขนส่งทางทะเลมีความปลอดภัย เป็นมิตรต่อสิ่งแวดล้อม และคนประจำเรือมีสภาพความเป็นอยู่บนเรือที่ดีขึ้น

 
2. การก่อหนี้ผูกพันข้ามปีงบประมาณ สำหรับรายการงบประมาณรายจ่ายประจำปีงบประมาณ พ.ศ. 2560 ที่มีวงเงินรวมตั้งแต่ 1,000 ล้านบาทขึ้นไป รายการงานเสริมความมั่นคงโครงสร้างทาง (Track Strengthening) ระหว่างสถานีชุมทางคลองสิบเก้า - สถานีชุมทางแก่งคอย จ.นครนายก ของการรถไฟแห่งประเทศไทย (รฟท.)
ครม. รับทราบผลการดำเนินการการก่อหนี้ผูกพันข้ามปีงบประมาณรายการใหม่ที่มีวงเงินรวมตั้งแต่ 1,000 ล้านบาทขึ้นไป รายการงานเสริมความมั่นคงโครงสร้างทาง (Track Strengthening) ระหว่างสถานีชุมทางคลองสิบเก้า - สถานีชุมทางแก่งคอย ระยะทาง 86 กิโลเมตร ของ รฟท. กำหนดเวลาทำการ 900 วัน ในวงเงิน 621.72 ล้านบาท โดยก่อหนี้ผูกพันข้ามปีงบประมาณ ตั้งแต่ปีงบประมาณ พ.ศ. 2560 - 2562 ก่อน รฟท. ดำเนินการตามขั้นตอนที่เกี่ยวข้องต่อไป
สำหรับงานเสริมความมั่นคงโครงสร้างทาง (Track Strengthening) ระหว่างสถานีชุมทางคลองสิบเก้า - สถานีชุมทางแก่งคอย เป็นงานที่มีความจำเป็น เพื่อให้การเดินรถไฟเป็นไปอย่างปลอดภัย และมีคุณภาพตามมาตรฐานที่กำหนดไว้ ซึ่ง รฟท. ได้ดำเนินการประกวดราคาจ้างก่อสร้างด้วยวิธีประกวดราคาอิเล็กทรอนิกส์ (e-bidding) โดยบริษัท อิตาเลียนไทย ดีเวล็อปเมนต์ จำกัด (มหาชน) เสนอราคาต่ำสุด เป็นเงิน 621.72 ล้านบาท (รวมภาษีมูลค่าเพิ่มร้อยละ 7) และคณะกรรมการ รฟท. ในคราวประชุมครั้งที่ 20/2559 เมื่อวันที่ 17 ธันวาคม 2559 ได้มีมติอนุมัติให้จ้างผู้ชนะการประกวดราคา ประกอบกับสำนักงบประมาณได้เห็นชอบความเหมาะสมของราคาค่าก่อสร้างในวงเงินดังกล่าวแล้ว โดยให้ รฟท. เบิกจ่ายจากงบประมาณรายจ่ายประจำปีงบประมาณ พ.ศ. 2560 จำนวน 197.475 ล้านบาท ที่ได้รับจัดสรรงบประมาณรายจ่ายแล้ว ส่วนที่เหลือ จำนวน 424.244 ล้านบาท ผูกพันงบประมาณรายจ่ายประจำปีงบประมาณ พ.ศ. 2561 - 2562 ต่อไป ซึ่งอยู่ภายในวงเงินงบประมาณและระยะเวลาที่ได้รับอนุมัติให้ก่อหนี้ผูกพันข้ามปีงบประมาณจาก ครม.


สำหรับกรณีอุบัติเหตุชิ้นส่วนของโครงการก่อสร้างรถไฟชานเมืองสายสีแดง บางซื่อ - รังสิต หล่นลงบริเวณหน้าโรงเรียนวัดดอนเมือง ถนนโลคัลโรด ได้มอบให้หน่วยงานในสังกัดกระทรวงฯ ที่อยู่ระหว่างการดำเนินงานก่อสร้างโครงสร้างพื้นฐานต่าง ๆ กำชับเจ้าหน้าที่ผู้รับผิดชอบ บริษัทที่ปรึกษาคุมงาน วิศวกรและผู้รับเหมา เพิ่มความเข้มงวดตรวจสอบการดำเนินงานตามมาตรฐานความปลอดภัย และขั้นตอนในการก่อสร้างตามข้อกำหนดในสัญญาและข้อกฎหมายอย่างเคร่งครัด ต้องจัดทำแผนการกำกับและตรวจสอบมาตรฐานความปลอดภัยในการก่อสร้าง (Safety Audit Plan) เพื่อตรวจสอบให้บริษัทผู้รับจ้างปฏิบัติตามขั้นตอนความปลอดภัย เมื่อเกิดเหตุขัดข้องในกระบวนการทำงาน ก่อนแก้ไขเหตุขัดข้องจะต้องคำนึงถึงความปลอดภัยของประชาชนและเจ้าหน้าที่ปฏิบัติงานเป็นลำดับแรกเสมอ รวมทั้งเมื่อเกิดอุบัติเหตุจะต้องเร่งเยียวยาและชดเชยผู้ได้รับผลกระทบโดยเร็วที่สุด



ที่มา : http://www.thaigov.go.th/news/contents/details/3511