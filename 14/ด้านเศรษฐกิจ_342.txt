รัฐบาลไทย-ข่าวทำเนียบรัฐบาล-ท่าอากาศยานดอนเมือง ร่วมกับ องค์การขนส่งมวลชนกรุงเทพ เปิดเดินรถโดยสารสายใหม่ เพิ่ม 2 เส้นทาง จากท่าอากาศยานดอนเมืองไปสวนลุมพินีและสนามหลวง







                                วันศุกร์ที่ 5 พฤษภาคม 2560                              





    179  













   ท่าอากาศยานดอนเมือง ร่วมกับ องค์การขนส่งมวลชนกรุงเทพ เปิดเดินรถโดยสารสายใหม่ เพิ่ม 2 เส้นทาง จากท่าอากาศยานดอนเมืองไปสวนลุมพินีและสนามหลวง
 

   นายเพ็ชร ชั้นเจริญ ผู้อำนวยการท่าอากาศยานดอนเมือง (ทดม.) บริษัท ท่าอากาศยานไทย จำกัด (มหาชน) (ทอท.) กระทรวงคมนาคม กล่าวว่า  





   ตามนโยบายของ นายอาคม เติมพิทยาไพสิฐ รัฐมนตรีว่าการกระทรวงคมนาคม ที่ต้องการให้ประชาชนมีทางเลือกที่หลากหลายในการเชื่อมต่อการเดินทางจาก ทดม. ไปสู่จุดหมายปลายทางต่าง ๆ ได้อย่างสะดวก รวมทั้งแก้ไขปัญหาการจราจรที่คับคั่งและรถแท็กซี่ของ ทดม. ให้บริการไม่เพียงพอในช่วงเวลาที่มีการเดินทางคับคั่ง (Peak Hour) ทดม. ได้ร่วมกับองค์การขนส่งมวลชนกรุงเทพ (ขสมก.) เปิดให้บริการเส้นทางเดินรถเมล์สายใหม่เพิ่มเติม จากเดิมเปิดให้บริการ จำนวน 2 เส้นทาง ได้แก่ สาย A1 เส้นทาง ทดม. – จตุจักร และสาย A2 เส้นทาง ทดม. – อนุสาวรีย์ชัยสมรภูมิ ในอัตราค่าโดยสาร 30 บาท ตลอดสาย และ ทดม. ได้เปิดเส้นทางการเดินรถโดยสารเพิ่มขึ้น จำนวน 2 เส้นทาง ได้แก่ สาย A3 เส้นทาง ทดม. – สวนลุมพินี และสาย A4 เส้นทาง ทดม. – สนามหลวง อัตราค่าโดยสาร 50 บาท ตลอดสาย ตั้งแต่วันที่ 1 พฤษภาคม 2560 ระหว่างเวลา 07.00 น. – 23.00 น. โดยมีรายละเอียดเส้นทางการเดินรถ ดังนี้

- สาย A3 เส้นทาง ทดม. – สวนลุมพินี เที่ยวไป เริ่มต้นที่ ทดม. ขึ้นทางด่วนโทลล์เวย์ด่านหลักสี่ ลงดินแดง เลี้ยวขวาเข้าถนนราชปรารภ ผ่านแยกมักกะสัน เข้าประตูน้ำ ข้ามสะพานแยกเพชรบุรี ผ่านราชประสงค์ ถึงแยกราชประสงค์ ตรงไปเข้าถนนราชดำริ ผ่านแยกสารสิน ถึงแยกศาลาแดง เลี้ยวซ้ายถนนพระราม 4 เลี้ยวซ้ายเข้าถนนวิทยุ สุดเส้นทางที่ป้ายตรงข้าม สน. ลุมพินี ส่วนเที่ยวกลับ เริ่มต้นจากท่าปล่อยรถ (ตรงข้าม สน. ลุมพินี) ตรงไป เลี้ยวซ้ายเข้าถนนหลังสวน ถึงแยกสารสิน สภากาชาด เลี้ยวขวาเข้าถนนราชดำริ กลับเส้นทางเดิม

- สาย A4 เส้นทาง ทดม. – สนามหลวง เที่ยวไป เริ่มต้นที่ ทดม. ขึ้นทางด่วนโทลล์เวย์ด่านหลักสี่ ลงทางด่วนยมราช ไปตามถนนหลานหลวง ข้ามแยกผ่านฟ้าลีลาศ ไปตามถนนราชดำเนิน วงเวียนอนุสาวรีย์ประชาธิปไตย เลี้ยวขวาถนนดินสอ เลี้ยวซ้ายหน้าวัดบวรนิเวศวิหาร เลี้ยวซ้ายเข้าถนนบวรนิเวศ (ถนนข้าวสาร) เลี้ยวกลับรถผ่านหลังห้างบางลำพู เลี้ยวซ้ายเข้าถนนพระสุเมรุ เลี้ยวซ้ายเข้าถนนจักรพงษ์ ผ่าน สน. ชนะสงคราม เลี้ยวขวาไปลอดใต้สะพานพระปิ่นเกล้า เลี้ยวซ้ายเข้าท่าสนามหลวง และเที่ยวกลับ เริ่มต้นจากท่าสนามหลวง ลอดใต้สะพานพระปิ่นเกล้า ตรงไปตามถนนพระอาทิตย์ เลี้ยวขวาเข้าถนนจักรพงษ์ ผ่าน สน. ชนะสงคราม เลี้ยวซ้ายเข้าถนนราชดำเนินกลาง ขึ้นทางด่วนยมราช กลับเส้นทางเดิม

ทั้งนี้ ทดม. ได้จัดจุดจอดรถโดยสารบริเวณชานชาลา อาคารผู้โดยสาร อาคาร 1 ชั้น 1 ประตู 6 และชานชาลา อาคารผู้โดยสาร อาคาร 2 ชั้น 1 ประตู 12 เมื่อผู้โดยสารเดินออกมาจากห้องโถงผู้โดยสารขาเข้า สามารถขึ้นรถโดยสารเดินทางต่อไปสู่จุดหมายปลายทางในกรุงเทพมหานครได้อย่างสะดวกและรวดเร็ว หากผู้โดยสารมีข้อสงสัยหรือไม่ได้รับความสะดวกในการให้บริการ สามารถแจ้งได้ที่ศูนย์ประชาสัมพันธ์ ทดม. หมายเลขโทรศัพท์ 0 2535 1192 หรือ AOT Contact Center 1722 ตลอด 24 ชั่วโมง
  



ที่มา : http://www.thaigov.go.th/news/contents/details/3548