รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาล ร่วมกับ กองบังคับการปราบปราม แถลงข่าวจับกุมผู้แอบอ้างทำจดหมายหลอกลวง







                                วันศุกร์ที่ 5 พฤษภาคม 2560                              





    247  





      พิมพ์    
     
    
















   สำนักงานสลากกินแบ่งรัฐบาล ร่วมกับ กองบังคับการปราบปราม แถลงข่าวจับกุมผู้แอบอ้างทำจดหมายหลอกลวง
 

   ผู้อำนวยการสำนักงานสลากกินแบ่งรัฐบาล แถลงข่าวจับผู้ต้องหาพยายามฉ้อโกงประชาชน และหมิ่นประมาทผู้อื่นโดยการโฆษณาด้วยเอกสาร และจากการสอบสวนผู้ต้องหาให้การสารภาพว่า เริ่มต้นส่งเอกสารตั้งแต่ต้นปี 2559 มีผู้ถูกเลข โอนเงินมาให้งวดละ 20,000 – 50,000 บาท 





   วันนี้ (5 พฤษภาคม 2560) เวลา 14.00 น. ที่กองบังคับการปราบปราม พลตรี ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล พร้อมด้วย พันตำรวจเอกบุญส่ง จันทรีศรี รองผู้อำนวยการ ร่วมกับ พลตำรวจตรี สุทิน ทรัพย์พ่วง ผู้บังคับการปราบปราม กองบังคับการปราบปราม สำนักงานตำรวจแห่งชาติ ได้แถลงข่าวจับกุมนายสิทธิชัย กล้าหาญ ผู้ต้องหาพยายามฉ้อโกงประชาชน และหมิ่นประมาทผู้อื่นโดยการโฆษณาด้วยเอกสาร และจากการสอบสวนผู้ต้องหาให้การสารภาพว่า เริ่มต้นส่งเอกสารตั้งแต่ต้นปี 2559 มีผู้ถูกเลข โอนเงินมาให้งวดละ 20,000 – 50,000 บาท โดยมีผู้หลงเชื่อเป็นจำนวนมาก

พลตรีฉลองรัฐฯ ผู้อำนวยการ กล่าวว่า สำนักงานสลากกินแบ่งรัฐบาลได้รับแจ้งจากบุคคลภายนอก กรณีมีบุคคลแอบอ้างว่าได้รับเลขสลากที่ถูกรางวัลมาจากสำนักงานฯ โดยชักชวนให้ประชาชนร่วมกันแทงหวยที่อ้างว่าได้ตัวเลขมาจากสำนักงานฯ ซึ่งถ้าเลขดังกล่าวถูกรางวัล ผู้เล่นจะต้องจ่ายค่าส่วนต่างตามสัดส่วนที่ตกลงกันไว้ ประมาณครั้งละ 10,000 บาท  โดยแอบอ้างชื่อผู้อำนวยการสำนักงานสลากกินแบ่งรัฐบาล เป็นผู้ให้ซึ่งส่วนใหญ่จะเป็นเลขท้าย 2 ตัว 3 ตัว จากกรณีดังกล่าวมีประชาชนหลงเชื่อตกเป็นเหยื่อจำนวนมาก สำนักงานฯ มิได้นิ่งนอนใจ จึงได้ทำการแจ้งความร้องทุกข์ดำเนินคดีโดยเร่งด่วน นอกจากจะทำให้สำนักงานฯเกิดความเสียหายและเสียชื่อเสียงแล้วนั้น สำนักงานฯ ยังเป็นห่วงประชาชนเกรงจะตกเป็นเหยื่อและต้องสูญเสียทรัพย์  

พลตรีฉลองรัฐฯ กล่าวเพิ่มเติมว่า สำนักงานฯ ขอยืนยันว่าการกระทำดังกล่าวเป็นกระบวนการหลอกลวงทั้งสิ้น กระบวนการออกรางวัลของสำนักงานฯ ได้ผ่านการรับรองตามมาตรฐานสากลด้านการออกรางวัล (ISO 9001 :2008) บุคคลภายนอกที่ไม่เกี่ยวข้องกับการออกรางวัลไม่สามารถเข้าถึงการออกรางวัลได้ เมื่อทำการออกรางวัลเสร็จสิ้นในแต่ละครั้ง ประชาชนสามารถตรวจสอบขั้นตอนการออกรางวัลย้อนหลังได้ผ่านทางเว็บไซต์ของสำนักงานฯ www.glo.or.th และยืนยันว่าไม่มีผู้ใดสามารถทราบผลการออกรางวัลล่วงหน้าได้เด็ดขาด ในส่วนของผู้ต้องหาให้การยืนยันว่าตัวเลขที่นำมาส่งให้ประชาชนเป็นตัวเลขที่คิดคำนวณขึ้น โดยแอบอ้างชื่อสำนักงานฯ เพื่อให้ดูน่าเชื่อถือเท่านั้น จึงขอเตือนประชาชนอย่าได้หลงเชื่อการแอบอ้างว่ามีเลขหลุดจากภายในสำนักงานฯ หรือการหลอกลวงว่ามีการระดมเงินเพื่อนำไปซื้อสลากกินแบ่งรัฐบาล หรือการแอบอ้างว่าได้รับการจัดสรรโควตาสลากเป็นกรณีพิเศษ เพื่อระดมเงินเพื่อนำไปซื้อสลากกินแบ่งรัฐบาลรวมทั้งการแอบอ้างชื่อสำนักงานฯ หลอกลวงในเรื่องต่างๆ ไม่ว่าจะเป็นการหลอกลวงบอกใบ้เลขเด็ดผ่านจดหมายหลอกลวงหรือสื่อออนไลน์ หากประชาชนหลงเชื่อจะถูกหลอกลวงและสูญเสียทรัพย์ได้ พร้อมทั้งยืนยันว่า
สำนักงานฯได้มีการประกาศย้ำเตือนอย่างต่อเนื่อง เพื่อไม่ให้ประชาชนหลงเชื่อการหลอกลวงที่มีหลากหลายรูปแบบในขณะนี้  และหากประชาชนมีข้อสงสัยสามารถสอบถามได้ที่ศูนย์รับเรื่องราวร้องทุกข์ call center โทร 0 2528 9999 และ 0 2345 1466 ตลอด 24 ชั่วโมง

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/3557