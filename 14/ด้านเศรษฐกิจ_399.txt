รัฐบาลไทย-ข่าวทำเนียบรัฐบาล-“พาณิชย์” ติดอาวุธทางปัญญา พร้อมดัน SMEs สู่ตลาดโลก







                                วันจันทร์ที่ 15 พฤษภาคม 2560                              





    150  













   “พาณิชย์” ติดอาวุธทางปัญญา พร้อมดัน SMEs สู่ตลาดโลก
 

   นางอภิรดี ตันตราภรณ์  รัฐมนตรีว่าการกระทรวงพาณิชย์ เปิดเผยว่า ที่ผ่านมาธุรกิจขนาดกลางและขนาดย่อม หรือ SMEs ถือได้ว่าเป็นกลไกหลักที่สำคัญในการขับเคลื่อนเศรษฐกิจของประเทศมาอย่างต่อเนื่อง และเพื่อให้ผู้ประกอบการ SMEs ไทยมีความเข้มแข็ง 





   และทันต่อกระแสโลกธุรกิจในอนาคต ตามนโยบายประเทศไทย 4.0 ที่เน้นการขับเคลื่อนเศรษฐกิจ ความคิดสร้างสรรค์ และเทคโนโลยีดิจิทัล สร้างความเข้มแข็งจากภายใน เชื่อมโยงเศรษฐกิจไทยสู่โลก กระทรวงพาณิชย์เองก็ได้มีนโยบายในการส่งเสริมและสนับสนุน SMEs มาอย่างต่อเนื่อง โดยเฉพาะอย่างยิ่งการติดอาวุธทางปัญญาให้กับผู้ประกอบการ SMEs ของไทยเพื่อสร้างความเข้มแข็งจากภายในให้พร้อมในการก้าวสู่ตลาดโลก อาทิ  
          1. การพัฒนาผู้ประกอบการ SMEs ให้เป็นมืออาชีพ ได้แก่ โครงการ DBD Modern Entrepreneurs คือ การคัดเลือกนักธุรกิจรุ่นใหม่มาให้ความรู้การเป็นผู้ประกอบการที่นำนวัตกรรมมาประยุกต์ใช้โครงการ DBD Smart Professional Entrepreneurs หรือ นักธุรกิจมืออาชีพ โดยกรมพัฒนาธุรกิจการค้าจะร่วมมือกับกรมส่งเสริมการค้าระหว่างประเทศในการพัฒนาต่อยอดเป็นผู้ส่งออก  และโครงการ DBD Advance Creative Marketer หรือ นักการตลาดเชิงสร้างสรรค์ จะเป็นการพัฒนาศักยภาพด้านกลยุทธ์และนวัตกรรมของการเป็นผู้นำด้านการตลาดสมัยใหม่
          2. การจัดตั้งสถาบันพัฒนาผู้ประกอบการการค้ายุคใหม่ หรือ New Economy Academy : NEA   ขึ้นเพื่อเป็นศูนย์กลางในการพัฒนายกระดับผู้ประกอบการ SMEs ของไทยให้พร้อมเข้าสู่เศรษฐกิจยุคใหม่   ผ่านเครือข่ายความร่วมมือที่เชื่อมต่อกันทั่วประเทศ ทั้งนี้มีผลสำเร็จของการดำเนินการสัมมนาและฝึกอบรมให้แก่ผู้ประกอบการทั้งส่วนกลางและส่วนภูมิภาคที่ผ่านมา อาทิ หลักสูตรการเสริมสร้างขีดความสามารถในการแข่งขันหลักสูตรการรับมือเศรษฐกิจยุคใหม่ (New Economy) หลักสูตรเฉพาะสำหรับกลุ่มธุรกิจ  หลักสูตร Smart Businessman และหลักสูตรเตรียมความพร้อมเจาะตลาดโลก เป็นต้น
          3. การปฏิรูปอุตสาหกรรม อาทิ อุตสาหกรรมสมุนไพรและการตลาด กระทรวงพาณิชย์ร่วมกับหน่วยงานที่เกี่ยวข้องจัดตั้งทีมขับเคลื่อน หรือ Task force  กำหนดสมุนไพรที่มีศักยภาพในการทำตลาดจำนวน 4 ชนิด ได้แก่ ขมิ้นชัน ไพล บัวบก และกระชายดำ มีประเทศเป้าหมายหลัก คือ อาเซียน รวมทั้งผลักดันให้ไทยเป็นศูนย์กลางการจัดงานผลิตภัณฑ์สมุนไพร หรือ Herbal Expo ในระดับ ASEAN
          รัฐมนตรีว่าการกระทรวงพาณิชย์ กล่าวเพิ่มเติมว่า กระทรวงพาณิชย์นอกจากจะช่วยส่งเสริมพัฒนาผู้ประกอบการ SMEs ให้มีความเข้มแข็งจากภายในแล้ว ในขณะเดียวกันกระทรวงพาณิชย์ยังทำหน้าที่เป็น     ผู้อำนวยความสะดวกทางการค้าให้กับผู้ประกอบการ SMEs ที่ต้องการจะขยายตลาดออกไปยังต่างประเทศด้วยอีกทางหนึ่ง ซึ่งในปี 2560 นี้ กระทรวงพาณิชย์ตั้งเป้าหมายการส่งออกเพิ่มขึ้นร้อยละ 5 โดยมีแนวทาง  การขับเคลื่อน ดังนี้
          1. การเจรจาความตกลงการค้าแบบทวิภาคีทั้งรูปแบบความตกลงเขตการค้าเสรี (FTA) และความเป็นหุ้นส่วนเศรษฐกิจ (Strategic Partnership) ซึ่งเป็นกรอบความตกลงที่เล็กลง เป็นรายอุตสาหกรรม รายสินค้า เพื่อให้ความตกลงระหว่างกันบรรลุเร็วขึ้น ช่วยอำนวยความสะดวกแก่การค้าการลงทุน
          2. การใช้หลักการ 3 New คือ New Product นำสินค้าใหม่ที่มีมูลค่าเพิ่มเข้าสู่ตลาด New Place เจาะตลาดใหม่ที่มีศักยภาพ และ New People ทำการค้ากับลูกค้ากลุ่มใหม่ เช่น ผู้บริโภคสินค้าฮาลาล     กลุ่มผู้สูงอายุ กลุ่มคนรักสัตว์เลี้ยง
          3. การส่งเสริมให้ผู้ประกอบการไทยไปลงทุนในต่างประเทศ (Outward Investment) ผ่านคณะทำงานด้านการส่งเสริมการส่งออกและการลงทุนในต่างประเทศ (D4) ด้วยการให้ภาคเอกชนรายใหญ่ที่เคยไปลงทุนแล้วเป็นพี่เลี้ยงให้แก่เอกชนรายอื่น หรือแบบเพื่อนช่วยเพื่อน อีกทั้งเพิ่มเติมแนวคิดที่ปรึกษาระดับภูมิภาค หรือ Regional Advisor เน้นเป็นรายภูมิภาคเชิงรุก โดยเชิญภาคเอกชนที่มีความเชี่ยวชาญในแต่ละภูมิภาครวม 7 ภูมิภาคมาเป็นที่ปรึกษา เพื่อร่วมจัดทำแผนผลักดันการส่งออกทั้งระยะสั้นและระยะยาว
          4. การจัดงานแสดงและจำหน่ายสินค้าระดับนานาชาติ เพื่อดึงดูดผู้ประกอบการต่างประเทศให้เข้ามาซื้อสินค้าไทยเพิ่มมากขึ้น และเป็นการสร้างภาพลักษณ์ที่ดีให้กับผู้ประกอบการจากทั่วโลกได้เห็นศักยภาพ   ของสินค้าไทย จำนวน 2 งาน ได้แก่ งาน Thaifex World of Food ระหว่างวันที่ 31 พฤษภาคม–4 มิถุนายน 2560 ควบคู่กับงาน Thailand Rice Convention ซึ่งจัดงานวันที่ 28–30 พฤษภาคม 2560 โดยคาดว่าจะมี ผู้ซื้อสินค้าอาหารและสินค้าเกษตร ผู้เข้าร่วมเจรจาการค้า ตลอดจนผู้เข้าร่วมงานกว่า 150,000 คน 



ที่มา : http://www.thaigov.go.th/news/contents/details/3724