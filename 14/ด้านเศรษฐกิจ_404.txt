รัฐบาลไทย-ข่าวทำเนียบรัฐบาล-พาณิชย์ ติดตามสถานการณ์ราคาสินค้า อย่างต่อเนื่อง ป้องกันการเอาเปรียบประชาชน







                                วันจันทร์ที่ 15 พฤษภาคม 2560                              





    170  













   พาณิชย์ ติดตามสถานการณ์ราคาสินค้า อย่างต่อเนื่อง ป้องกันการเอาเปรียบประชาชน
 

   ปลัดพาณิชย์ กำชับผู้บริหารออกตรวจสอบภาวะราคาสินค้าอุปโภคบริโภคในตลาดสดและห้างสรรพสินค้า ห้างค้าส่งค้าปลีกอย่างต่อเนื่อง เพื่อติดตามสถานการณ์และป้องปรามการปรับขึ้นราคาเอาเปรียบผู้บริโภค เผยผลสำรวจพบสินค้าส่วนใหญ่ราคาทรงตัว 





   ทั้งเนื้อหมู่ เนื้อไก่ ยกเว้นไข่ไก่ราคาสูงขึ้นเล็กน้อย เหตุอากาศร้อน ไก่ออกไข่ลดลง ส่วนน้ำมันพืช ราคาลดลงตามการส่งเสริมการขาย          
           น.ส. วิบูลย์ลักษณ์ ร่วมรักษ์ ปลัดกระทรวงพาณิชย์ เปิดเผยว่า กระทรวงพาณิชย์ได้ดำเนินการตรวจสอบภาวะราคาสินค้าอุปโภค บริโภค ในตลาดสดและห้างร้าน โดยให้ผู้บริหารของกรมต่างๆ ในสังกัดกระทรวงพาณิชย์ สับเปลี่ยนหมุนเวียนเป็นหัวหน้าคณะในการตรวจสอบอย่างต่อเนื่อง เพื่อติดตามสถานการณ์ การจำหน่ายสินค้า ปริมาณสินค้าที่เข้าสู่ตลาด สถานการณ์ด้านราคา ซึ่งจะทำให้ทราบความเคลื่อนไหวของสินค้าได้อย่างแท้จริง และยังเป็นการป้องปรามไม่ให้พ่อค้าแม่ค้าฉวยโอกาสปรับขึ้นราคาสินค้า
          ทั้งนี้ ผลการตรวจสอบและติดตามสถานการณ์ราคาสินค้าในช่วงที่ผ่านมา ในส่วนของการจำหน่ายสินค้าในตลาดสด พบว่า สินค้าส่วนใหญ่ราคาทรงตัว โดยเนื้อสุกรชำแหละ ราคาจำหน่ายปลีก เนื้อแดง (สะโพก) ราคา 135-140 บาท/กก. เนื้อแดง (ไหล่) ราคา 135-140 บาท/กก. เนื้อสัน (นอก)  ราคา 140-145 บาท/กก. เนื้อสัน (ใน) ราคา 140-145 บาท/กก. และสามชั้น ราคา 140 บาท/กก. ไก่สด ราคาจำหน่ายปลีก ไก่สดทั้งตัว (รวมเครื่องใน) ราคา 70-75 บาท/กก. อกไก่ (ติดหนัง) ราคา 75-100 บาท /กก. เนื้อล้วน ราคา 75-100 บาท/กก. และน่อง ราคา 60-90 บาท/กก.
                   สำหรับไข่ไก่ ราคาซื้อปรับขึ้นประมาณ 0.20 บาท/ฟอง และคาดว่ามีแนวโน้มจะปรับราคาขึ้นอีก เนื่องจากสภาพอากาศร้อน ไก่กินอาหารน้อยลง ทำให้การออกไข่ลดลง ส่งผลให้ปริมาณไข่ไก่ออกสู่ตลาดน้อยลงตามไปด้วย แต่ราคาจำหน่ายปลีกทรงตัว ไข่ไก่เบอร์ 0 ราคา 35-42 บาท/10 ฟอง และเบอร์ 3 ราคา 27-33 บาท/10 ฟอง ขณะที่ผักสด ราคาจำหน่ายปลีก ผักคะน้า ราคา 30-40 บาท/กก. ถั่วฝักยาว ราคา 30-70 บาท/กก. ผักกวางตุ้ง ราคา 25-35 บาท/กก. ผักชี ราคา 120-170 บาท/กก. และต้นหอม ราคา 50-70 บาท/กก.
           ส่วนน้ำมันพืช ราคาจำหน่ายปลีกน้ำมันปาล์ม ตรามรกต ราคา 42 บาท/ขวด 1 ลิตร ตราโอลีน และตราเกสร ราคา 40 บาท/ขวด 1 ลิตร ราคาจำหน่ายปลีกน้ำมันถั่วเหลือง ตราองุ่น ราคา 50-52 บาท/ขวด       1 ลิตร และตรากุ๊ก ราคา 45 บาท/ขวด 1 ลิตร  ข้าวสาร ส่วนใหญ่แบ่งขายเป็น กก. เช่น ข้าวสารหอมมะลิ 100% ราคา 38-44 บาท/กก. ข้าวเสาไห้ ราคา 20-28 บาท/กก. และข้าวเหนียวเขี้ยวงู ราคา 35-43 บาท/กก. อาหารปรุงสำเร็จ เช่น ข้าวราดแกง 1 อย่าง ราคา 30-35 บาท/จาน ข้าวราดแกง 2 อย่าง ราคา 35-40 บาท/จาน ก๋วยเตี๋ยว (หมู/ไก่) ราคา 30-35บาท/ชาม และข้าว (ขาหมู/มันไก่/หมูแดง) ราคา 30-40 บาท/จาน และอาหารทะเล ราคาจำหน่ายขึ้นอยู่กับขนาดและความสดใหม่ เช่น กุ้งขาว ขนาดกลาง ราคา 230-280 บาท/กก. ปูม้า ขนาดกลาง ราคา 220-300 บาท/กก. และปลาหมึกกล้วย ขนาดกลาง ราคา 180-220 บาท/กก.
                 ขณะที่ผลการตรวจสอบในห้างค้าปลีก-ค้าส่ง พบว่า สินค้าส่วนใหญ่ราคาทรงตัวเช่นเดียวกัน เช่น เนื้อสุกรชำแหละ เนื้อสัน (นอก) ราคา 350 บาท/กก. ไก่สด (อกไก่) ราคา 220 บาท/กก. น้ำมันปาล์ม ตราผึ้ง ราคา 42 บาท/ขวด 1 ลิตร น้ำมันถั่วเหลือง ตราองุ่น ราคา 55 บาท/ขวด 1 ลิตร ยกเว้น สินค้าบางชนิดที่มีการปรับขึ้น-ลง ตามกิจกรรมส่งเสริมการขาย เช่น  น้ำมันปาล์ม ตรามรกต เดิมราคา 42 บาท/ขวด 1 ลิตร ปรับลดลงเป็น 39.50 บาท/ขวด 1 ลิตร 
                   อย่างไรก็ตาม จากการตรวจสอบพบว่า ปริมาณสินค้ามีเพียงพอกับความต้องการของผู้บริโภค        ไม่มีสินค้ารายการใดมีปัญหาการขาดแคลน หรือผลผลิตน้อยกว่าความต้องการ ในด้านการปิดป้ายแสดงราคาจำหน่ายสินค้า ผู้ประกอบการมีการปิดป้ายแสดงราคาจำหน่ายชัดเจน และในด้านการดูแลเครื่องชั่งตวงวัด ผู้ประกอบการมีการใช้เครื่องชั่งที่ถูกต้อง ซึ่งกระทรวงพาณิชย์จะกำกับดูแลอย่างใกล้ชิดต่อไป 



ที่มา : http://www.thaigov.go.th/news/contents/details/3729