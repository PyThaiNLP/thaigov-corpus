รัฐบาลไทย-ข่าวทำเนียบรัฐบาล-พาณิชย์เผยเมนูอาหารต่างชาติขึ้นโต๊ะกับข้าวญี่ปุ่นมากขึ้น ข้าวกะเพรา – ข้าวมันไก่ ติดอันดับยอดนิยม ชี้เมนูง่าย แปลกใหม่ เน้นใช้จ่ายอย่างมีประสิทธิภาพ







                                วันจันทร์ที่ 15 พฤษภาคม 2560                              





    164  













   พาณิชย์เผยเมนูอาหารต่างชาติขึ้นโต๊ะกับข้าวญี่ปุ่นมากขึ้น ข้าวกะเพรา – ข้าวมันไก่ ติดอันดับยอดนิยม ชี้เมนูง่าย แปลกใหม่ เน้นใช้จ่ายอย่างมีประสิทธิภาพ
 

   นางอภิรดี  ตันตราภรณ์  รัฐมนตรีว่าการกระทรวงพาณิชย์ เปิดเผยรายงานจากสำนักงานส่งเสริมการค้าระหว่างประเทศ ณ กรุงโตเกียว ประเทศญี่ปุ่น ว่า ผลสำรวจแนวโน้มอาหารในครอบครัวญี่ปุ่นประจำปี 2559 ของศูนย์วิจัย JMA Research Institute Inc.  





   พบว่า เมนูอาหารต่างชาติเริ่มกลายเป็นเมนูอาหารในบ้านของชาวญี่ปุ่นเพิ่มมากขึ้น เนื่องจากแม่บ้านญี่ปุ่นในปัจจุบันเน้นเมนูอาหารที่ทำได้ง่ายควบคู่กับความแปลกใหม่ รวมทั้งเน้นการจับจ่ายอย่างมีประสิทธิภาพ
ศูนย์วิจัย JMA ได้ทำการสอบถามแม่บ้านชาวญี่ปุ่นอายุระหว่าง 20-70 ปี ปรากฏว่าอาหารไทยที่ติด 15 อันดับแรกของเมนูอาหารต่างชาติที่แม่บ้านเหล่านี้รับประทานมากที่สุด คือ ข้าวกะเพรา และข้าวมันไก่ โดยใน 15 อันดับนี้ประกอบด้วยเมนูอาหารจากเกาหลีใต้ อิตาลี โปรตุเกส สหรัฐอเมริกา และจีน
สัดส่วนของแม่บ้านญี่ปุ่นที่รับประทานเมนูอาหารต่างประเทศมีแนวโน้มเพิ่มมากขึ้นอย่างต่อเนื่อง โดยแม่บ้านญี่ปุ่นเหล่านี้ยังเริ่มประกอบเมนูอาหารต่างชาติเพื่อรับประทานในบ้านมากขึ้นด้วย โดยเฉพาะแม่บ้านที่มีอายุน้อยจะนิยมประกอบเมนูอาหารต่างชาติมากกว่า นอกจากนี้แม่บ้านญี่ปุ่นกว่าร้อยละ 88 จะประกอบอาหารเมนูผักมากกว่า 1 ครั้ง/วัน และมีการประกอบอาหารเมนูเนื้อสัตว์เพิ่มขึ้นเรื่อยๆ ในขณะที่เมนูเนื้อปลาลดลง ทั้งนี้ผักกึ่งสำเร็จรูปได้รับความนิยมมากขึ้น โดยเฉพาะผักหั่นฝอยสำหรับทำสลัด
“เมื่อพิจารณาจากรายละเอียดของรายจ่ายด้านอาหารแล้ว คนญี่ปุ่นมีแนวโน้มซื้ออาหารกึ่งสำเร็จรูปมากขึ้นเรื่อยๆ โดยเฉพาะครอบครัวที่มีสมาชิกตั้งแต่ 2 คนขึ้นไปจะมีสัดส่วนการใช้จ่ายอาหารกึ่งสำเร็จรูปมากกว่าครึ่งหนึ่งของรายจ่ายด้านอาหารทั้งหมด จึงนับว่าเป็นแนวโน้มดีต่อสินค้าอาหารกึ่งสำเร็จรูปของไทยในการขยายตลาดอาหารไทยในประเทศญี่ปุ่น โดยเฉพาะอย่างยิ่งคนญี่ปุ่นรุ่นใหม่ที่ต้องการความสะดวกสบาย หลากหลาย และแปลกใหม่ในการรับประทานอาหารมากขึ้น” รัฐมนตรีว่าการกระทรวงพาณิชย์กล่าว
การเผยแพร่ประชาสัมพันธ์อาหารไทยให้เป็นที่รู้จักแพร่หลายมากขึ้นในกลุ่มผู้บริโภคญี่ปุ่นผ่านช่องทางต่างๆ รวมทั้งการเปิดร้านอาหารไทยและการโฆษณาประชาสัมพันธ์ จะส่งผลดีต่ออุตสาหกรรมอาหารของไทยทั้งระบบ ทั้งการส่งออกวัตถุดิบอาหารไทยและอาหารไทยแบบกึ่งสำเร็จรูป โดยผู้ประกอบการด้านอาหารกึ่งสำเร็จรูปอาจจำเป็นต้องพัฒนารูปแบบผลิตภัณฑ์ให้มีความสะดวก ง่ายต่อการประกอบอาหารและการนำมารับประทาน ทั้งนี้ การพัฒนาผลิตภัณฑ์อาหารกึ่งสำเร็จรูปในรูปแบบที่แม่บ้านญี่ปุ่นสามารถนำมาประกอบอาหารได้ง่าย ไม่ยุ่งยาก จะช่วยสร้างแรงจูงใจในการซื้อสินค้าดังกล่าวด้วย
อนึ่ง ในช่วง 3 เดือนแรกของปี 2560 (เดือนมกราคม – มีนาคม 2560) ไทยส่งออกสินค้าอาหารไปยังญี่ปุ่นรวมมูลค่า 1,489.39 ล้านเหรียญสหรัฐฯ ขยายตัวจากช่วงเดียวกันของปีที่ผ่านมาร้อยละ 13.89 สินค้าอาหารส่งออกสำคัญอันดับต้นๆ ได้แก่ ไก่และไก่แปรรูป อาหารทะเลแปรรูป อาหารทะเลกระป๋อง ไก่สดแช่เย็นแช่แข็ง และกุ้งแปรรูป 



ที่มา : http://www.thaigov.go.th/news/contents/details/3731