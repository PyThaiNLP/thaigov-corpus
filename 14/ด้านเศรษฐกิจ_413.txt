รัฐบาลไทย-ข่าวทำเนียบรัฐบาล-กระทรวงเกษตรฯ ขับเคลื่อนโครงการการบรรเทาอุทกภัยในลุ่มน้ำเจ้าพระยา พร้อมวางแผนโครงการระยะยาว







                                วันอังคารที่ 16 พฤษภาคม 2560                              





    465  













   กระทรวงเกษตรฯ ขับเคลื่อนโครงการการบรรเทาอุทกภัยในลุ่มน้ำเจ้าพระยา พร้อมวางแผนโครงการระยะยาว
 

   กระทรวงเกษตรฯ ขับเคลื่อนโครงการการบรรเทาอุทกภัยในลุ่มน้ำเจ้าพระยา บูรณาการหน่วยงานที่เกี่ยวข้องพิจารณาโครงการที่พร้อมดำเนินการเร่งด่วน พร้อมวางแผนโครงการระยะยาว 





     นายปริญญา เพ็งสมบัติ โฆษกกระทรวงเกษตรและสหกรณ์ พร้อมด้วย นายทองเปลว กองจันทร์ รองอธิบดีกรมชลประทาน แถลงข่าวโครงการการบรรเทาอุทกภัยในลุ่มน้ำเจ้าพระยา ที่เข้าสู่วาระการประชุม คณะกรรมการทรัพยากรน้ำแห่งชาติ เมื่อวันที่ 3 พฤษภาคม 2560 ณ ทำเนียบรัฐบาล ว่า การบรรเทาอุทกภัยในลุ่มน้ำเจ้าพระยาตอนล่างเป็นโครงการที่รัฐบาลให้ความสำคัญ โดยได้มีการประชุมพิจารณาอย่างรอบคอบหลายครั้ง และมติที่เกี่ยวข้องตามลำดับ ดังนี้ การประชุม กนช. ครั้งที่ 1/2559 เมื่อวันที่ 11 มกราคม 2559 ที่ประชุมมีมติเห็นชอบการดำเนินการศึกษาระบบระบายน้ำลุ่มน้ำเจ้าพระยาตอนล่าง และมอบหมายให้กรมชลประทาน กระทรวงเกษตรและสหกรณ์ ร่วมกับกรมทางหลวง กระทรวงคมนาคม ทบทวนความจำเป็นของโครงการคลองผันน้ำร่วมกับถนนวงแหวนรอบ 3 ในทางเทคนิคต่อเนื่องจากผลการศึกษาเดิมของ JICA  มติ ครม. และข้อสั่งการนายกรัฐมนตรีเมื่อวันที่ 8 พฤศจิกายน 2559 ให้กระทรวงเกษตรและสหกรณ์ และกระทรวงมหาดไทย ดำเนินการแผนการบริหารจัดการน้ำและแผนการระบายน้ำ ตามที่กรมชลประทานเสนอ จำนวน 9 แผนงาน
 
     การประชุม กนช. ครั้งที่ 4/2559 เมื่อวันที่ 23พฤศจิกายน 2559 ที่ประชุมมีมติรับทราบตามที่กรมชลประทานเสนอความก้าวหน้าแผนการบริหารจัดการน้ำและแผนการระบายน้ำเจ้าพระยา และมีมติให้ฝ่ายเลขานุการ กนช. เป็นหน่วยงานหลักในการบูรณาการแผนงาน หากดำเนินการโครงการขนาดใหญ่ไม่ได้ ก็ปรับเป็นโครงการย่อยดำเนินการไปก่อน การประชุม ครม. และข้อสั่งการนายกรัฐมนตรี เมื่อวันที่ 4 เมษายน 2560 ให้กระทรวงเกษตรและสหกรณ์เป็นหน่วยงานหลักร่วมกับหน่วยงานที่เกี่ยวข้อง เช่น กระทรวงทรัพยากรธรรมชาติและสิ่งแวดล้อม กระทรวงมหาดไทย พิจารณากำหนดแนวทางการบริหารจัดการน้ำบริเวณลุ่มน้ำเจ้าพระยาเพิ่มเติม โดยเฉพาะการเพิ่มประสิทธิภาพการระบายน้ำในพื้นที่ฝั่งตะวันตกและพื้นที่ฝั่งตะวันออกของบริเวณลุ่มน้ำดังกล่าว
 
    สำหรับการประชุมครั้งล่าสุด ครั้งที่ 1/2560 เมื่อวันที่ 3 พฤษภาคม 2560 กรมชลประทานได้เสนอขอความเห็นชอบในหลักการของกรอบแผนงานการบรรเทาอุทกภัยในลุ่มน้ำเจ้าพระยา 9 แผนงาน ซึ่งมี 7 แผนงาน ที่มีผลศึกษาชัดเจน กรอบวงเงิน 228,100 ล้านบาท ได้แก่ (1)โครงการปรับปรุงระบบชลประทานเจ้าพระยาฝั่งตะวันออกตอนล่าง (2)โครงการคลองระบายน้ำหลากเจ้าพระยาฝั่งตะวันออก (3)โครงการปรับปรุงโครงข่ายระบบชลประทานฝั่งตะวันตก (4)โครงการเพิ่มประสิทธิภาพการระบายน้ำแม่น้ำเจ้าพระยา (5)โครงการบริหารจัดการพื้นที่นอกคันกั้นน้ำ (6)โครงการคลองระบายน้ำหลากบางบาล-บางไทร และ(7)โครงการเพิ่มประสิทธิภาพการระบายน้ำแม่น้ำท่าจีน ส่วนอีก 2 ได้แก่ (1)โครงการคลองระบายน้ำควบคู่กับถนนวงแหวนรอบที่ 3 และ(2)โครงการพื้นที่รับน้ำนอง แผนงานอยู่ในระหว่างการศึกษาความเหมาะสม และวิเคราะห์ผลกระทบสิ่งแวดล้อม (EIA) ซึ่งยังไม่มีวงเงินปรากฏ ทั้งนี้ กนช. เห็นชอบในหลักการตามที่กรมชลประทานเสนอ
 
     อย่างไรก็ตาม เนื่องจากเป็นโครงการสำคัญขนาดใหญ่ทั้ง 9 แผนงาน และมีวงเงินลงทุนสูง เพื่อความรอบคอบและชัดเจน จึงได้สั่งการให้นำไปจัดลำดับความสำคัญ ระยะเร่งด่วน และระยะยาว และจัดทำรายละเอียดของแผนงานทั้ง 9 แผนงาน โดยให้ดำเนินการตามขั้นตอนปฏิบัติ และมิได้มีการสั่งเบรกโครงการแต่อย่างใด พร้อมทั้งให้หน่วยงานที่เกี่ยวข้องบูรณาการ พิจารณาโครงการที่พร้อมดำเนินการเร่งด่วน โดยเฉพาะโครงการที่สามารถก่อสร้างแล้วเสร็จภายใน 30 ธันวาคม 2560 เพื่อเข้าคณะกรรมการกลั่นกรองฯ ก่อนเสนอ ครม. เห็นชอบ  ต่อไป
 
     ทั้งนี้ กรมชลประทานได้เชิญหน่วยงานหลักที่เกี่ยวข้อง ประชุมหารือในรายละเอียดของเป้าหมาย และองค์ประกอบ ของแผนงานทั้ง 9 แผนงาน พร้อมกับจัดทำแผนปฏิบัติการให้ชัดเจน ณ ห้องประชุมกรมชลประทาน ร่วมกับ กรมทรัพยากรน้ำ กรมเจ้าท่า กรมทางหลวง
กรมทางหลวงชนบท กรมโยธาธิการและผังเมือง และกรมส่งเสริมการปกครองส่วนท้องถิ่น เมื่อวันที่ 11 พฤษภาคม 2560 ทั้งนี้ ในวันนี้ (15 พ.ค. 60) ฝ่ายเลขานุการฯ กนช. ได้เชิญทุกหน่วยงานประชุมหาข้อสรุปเพื่อยืนยันและปรับแผนงานเร่งด่วน
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai



ที่มา : http://www.thaigov.go.th/news/contents/details/3749