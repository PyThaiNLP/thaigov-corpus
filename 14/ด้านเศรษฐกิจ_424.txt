รัฐบาลไทย-ข่าวทำเนียบรัฐบาล-กรมการขนส่งทางบกตรวจเข้มรถรับส่งนักเรียนรับเปิดเทอม เน้นย้ำทุกคันต้องได้รับอนุญาต สภาพรถปลอดภัย และผ่านการรับรองจากโรงเรียน หากฝ่าฝืนลงโทษหนักทุกราย







                                วันพุธที่ 17 พฤษภาคม 2560                              





    181  













   กรมการขนส่งทางบกตรวจเข้มรถรับส่งนักเรียนรับเปิดเทอม เน้นย้ำทุกคันต้องได้รับอนุญาต สภาพรถปลอดภัย และผ่านการรับรองจากโรงเรียน หากฝ่าฝืนลงโทษหนักทุกราย
 

   นายสนิท พรหมวงษ์ อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) ได้กำชับให้สำนักงานขนส่งจังหวัดทุกแห่งตรวจสอบความปลอดภัยของรถโรงเรียนและรถรับส่งนักเรียนอย่างเข้มงวด เตรียมพร้อมสำหรับการเปิดภาคการศึกษาใหม่ของโรงเรียนทั่วประเทศ  





   โดยรถโรงเรียนต้องมีลักษณะและอุปกรณ์ส่วนควบถูกต้องครบถ้วน จดทะเบียน และขออนุญาตอย่างถูกต้อง กรณีรถรับส่งนักเรียนที่เป็นรถยนต์ส่วนบุคคลทั้งในลักษณะรถสองแถวและรถตู้ ต้องได้รับอนุญาตและเป็นไปตามมาตรฐานที่ ขบ. กำหนด ได้แก่ ห้ามติดฟิล์มกรองแสงรอบคัน วัสดุภายในรถต้องไม่มีส่วนแหลมคม ที่นั่งผู้โดยสารต้องมั่นคงแข็งแรง และต้องไม่มีพื้นที่สำหรับยืนในห้องโดยสารเด็ดขาด กรณีเป็นรถสองแถวต้องมีประตูและที่กั้นป้องกันนักเรียนพลัดตก ส่วนรถตู้ต้องจัดวางที่นั่งเป็นแถวตอนตามความกว้างของตัวรถเท่านั้น ทั้งนี้ รถรับส่งนักเรียนทุกคันต้องผ่านการรับรองจากสถานศึกษา โดยนำรถเข้าตรวจสภาพ ณ สำนักงานขนส่งจังหวัดในพื้นที่ ซึ่งจะได้รับอนุญาตครั้งละ 1 ภาคการศึกษา และผู้ขับรถต้องได้รับใบอนุญาตขับรถยนต์ส่วนบุคคลมาแล้วไม่น้อยกว่า 3 ปี หรือได้รับใบอนุญาตขับรถยนต์สาธารณะ หรือเป็นผู้ขับรถตามกฎหมายว่าด้วยการขนส่งทางบก ไม่เคยมีประวัติเสียหายจากการขับรถ รวมถึงต้องมีผู้ควบคุมดูแลนักเรียนประจำรถ อายุไม่ต่ำกว่า 18 ปี ดูแลความปลอดภัยของนักเรียนตลอดการรับส่ง

นอกจากนี้ ขบ. ได้จัดโครงการเสริมความรู้สู่ถนนปลอดภัย ใส่ใจบริการ ให้กับพนักงานขับรถรับส่งนักเรียนเป็นประจำทุกปี ทั้งในส่วนกลางและส่วนภูมิภาค โดยส่วนกลางกำหนดจัดอบรมในวันที่ 20 พฤษภาคม 2560 ณ ขบ. เพื่อเสริมความรู้ สร้างความตระหนักถึงบทบาท หน้าที่ ความรับผิดชอบ การให้บริการที่ดี เพื่อความปลอดภัยของนักเรียน กรณีพบการฝ่าฝืน ขบ. จะพิจารณาลงโทษเพิกถอนใบอนุญาตใช้รถทันที และไม่สามารถขออนุญาตได้อีกเป็นเวลา 1 ปี ทั้งนี้ หากพบเห็นรถรับส่งนักเรียนมีพฤติกรรมขับขี่ไม่ปลอดภัย ดัดแปลงสภาพรถ หรือบรรทุกผู้โดยสารเกิน สามารถแจ้งหรือร้องเรียนได้ที่ สายด่วน 1584 ตลอด 24 ชั่วโมง 



ที่มา : http://www.thaigov.go.th/news/contents/details/3785