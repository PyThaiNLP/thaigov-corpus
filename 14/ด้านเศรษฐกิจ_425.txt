รัฐบาลไทย-ข่าวทำเนียบรัฐบาล-กรมเจ้าท่ากำหนดหลักเกณฑ์การต่อ ดัดแปลง เปลี่ยนประเภท หรือทำลายเรือประมงตามกฎหมายว่าด้วยการประมง 







                                วันพุธที่ 17 พฤษภาคม 2560                              





    708  













   กรมเจ้าท่ากำหนดหลักเกณฑ์การต่อ ดัดแปลง เปลี่ยนประเภท หรือทำลายเรือประมงตามกฎหมายว่าด้วยการประมง 
 

   กรมเจ้าท่า (จท.) กระทรวงคมนาคม ออกคำสั่งที่ 370/2560 กำหนดหลักเกณฑ์การต่อ ดัดแปลง เปลี่ยนประเภท หรือทำลายเรือประมงตามกฎหมายว่าด้วยการประมง  





   เพื่อรองรับการปฏิบัติงานตามคำสั่งหัวหน้าคณะรักษาความสงบแห่งชาติที่ 22/2560 เรื่อง การแก้ไขปัญหาการทำการประมงผิดกฎหมาย ขาดการรายงานและไร้การควบคุม เพิ่มเติมครั้งที่ 4 และกำกับดูแลให้เป็นไปตามแนวทางการแก้ไขปัญหาการทำประมงผิดกฎหมาย ซึ่งมีรายละเอียดดังนี้
การดัดแปลงเรือ หมายความว่า การดำเนินการเปลี่ยนแปลงใด ๆ กับเรือมีผลทำให้ความยาวตลอดลำ ความยาวฉาก ความกว้าง ความลึก ตันกรอส ตันเนต อย่างหนึ่งอย่างใดเปลี่ยนแปลงไปจากเดิม

การเปลี่ยนประเภทเรือเข้า หมายความว่า การเปลี่ยนประเภทเรือให้เป็นเรือประมง
การเปลี่ยนประเภทเรือออก หมายความว่า การเปลี่ยนประเภทเรือให้เป็นเรือประเภทอื่นที่มิใช่เรือประมง
ผู้ที่มีความประสงค์ยื่นคำร้องขอหนังสือรับรองทำการต่อ ดัดแปลง เปลี่ยนประเภท หรือทำลายเรือประมงตามกฎหมายว่าด้วยการประมง สามารถดำเนินการตามขั้นตอน ดังนี้
1. ยื่นคำร้องขอหนังสือรับรองทำการต่อ ดัดแปลง เปลี่ยนประเภท หรือทำลายเรือประมงตามกฎหมายว่าด้วยการประมง ณ สำนักงานเจ้าท่าภูมิภาคสาขา หรือสำนักมาตรฐานเรือ หรือสำนักมาตรฐานทะเบียนเรือ
2. ผู้อำนวยการสำนักงานเจ้าท่าภูมิภาคสาขาหรือผู้อำนวยการสำนักมาตรฐานเรือ รวบรวมรายชื่อผู้ยื่นคำขอ แจ้งต่อผู้อำนวยการสำนักมาตรฐานทะเบียนเรือ ภายใน 1 วันทำการ และให้ผู้อำนวยการสำนักมาตรฐานทะเบียนเรือทำหนังสือสอบถามกรมประมง ว่าสามารถให้ผู้ยื่นคำขอดำเนินการได้หรือไม่ ภายใน 1 วันทำการ เพื่อให้กรมประมงพิจารณาว่าสามารถดำเนินการได้หรือไม่ ก่อนแจ้ง จท. ทราบภายใน 3 วันทำการ
3. เมื่อได้รับแจ้งจากกรมประมงแล้ว ผู้อำนวยการสำนักมาตรฐานทะเบียนเรือแจ้งต่อไปยังสำนักงานเจ้าท่าภูมิภาคสาขาหรือสำนักมาตรฐานเรือ ภายใน 1 วันทำการ โดยจัดทำหนังสือรับรองว่าสามารถดำเนินการได้หรือไม่ ภายใน 3 วันทำการ
4. เมื่อผู้ยื่นคำร้องได้รับหนังสือรับรองแล้วจึงสามารถดำเนินการได้ และเมื่อเจ้าของเรือเริ่มดำเนินการฯ ต้องแจ้งแผนกำหนดการดำเนินการจนแล้วเสร็จต่อ จท.
5. ในการตรวจสอบการดำเนินการแต่ละขั้นตอน ให้เจ้าของเรือยื่นหนังสือเชิญเจ้าหน้าที่ของ จท. โดยสำนักมาตรฐานเรือหรือสำนักงานเจ้าท่าภูมิภาคสาขา และเจ้าหน้าที่ของกรมประมงหรือประมงจังหวัด เป็นผู้ร่วมตรวจสอบ พร้อมทั้งบันทึกภาพการดำเนินการในแต่ละขั้นตอนไว้เป็นหลักฐาน
6. เมื่อดำเนินการแล้วเสร็จ ให้เจ้าของเรือยื่นคำขอเพื่อขอให้ตรวจเรือ และขอจดทะเบียนเรือ ณ จท. หรือสำนักงานเจ้าท่าภูมิภาคสาขา และให้นายทะเบียนเรือหมายเหตุชื่อเจ้าหน้าที่ จท. และกรมประมง ที่ทำการตรวจสอบเรือร่วมกันไว้ในทะเบียนเรือ หรือใบอนุญาตใช้เรือ
การต่อเรือ ผู้ต่อเรือต้องแจ้งต่อ จท. และกรมประมงภายใน 15 วันนับแต่มีการว่าจ้างให้ต่อเรือ และเมื่อจดทะเบียนเรือแล้วเสร็จให้แจ้งต่อ จท. และกรมประมงภายใน 15 วัน โดยแนบสำเนาหนังสือหรือเอกสารการจดทะเบียนเรือ กรณีที่ต่อเรือต่างประเทศ ผู้ยื่นคำขอต้องส่งมอบหลักฐานการต่อเรือในขั้นตอนการวางกระดูกงู การติดตั้งเครื่องยนต์ และการทดลองเรือ เป็นภาพถ่ายหรือวีดิทัศน์ พร้อมหนังสือรับรองการต่อเรือจากอู่หรือผู้ต่อเรือ และให้นายทะเบียนเรือหมายเหตุในใบทะเบียนเรือหรือใบอนุญาตใช้เรือ ระบุวันที่ต่อเรือ ชื่ออู่หรือผู้ต่อเรือ และประเทศที่ต่อเรือ

การทำลายเรือประมง กรณีเป็นเรือไม้ ให้ระบุว่าทำการรื้อนำไม้ไปใช้ในกิจการใด หรือนำไปจมทำปะการังเทียม หรือลากเรือขึ้นฝั่งเพื่อนำไปยุบหรือนำวัสดุไปใช้ประโยชน์ทางใด กรณีเป็นเรือที่ต่อด้วยวัสดุเหล็ก หากจะทำลายเรือโดยยุบเป็นเศษเหล็ก ให้ดำเนินการได้เฉพาะอู่ต่อเรือที่ได้รับอนุญาตจาก จท. เท่านั้น
ทั้งนี้ ให้ผู้ที่ได้รับมอบหมายควบคุมและกำกับการดูแลการทำลายเรือกรณีต่าง ๆ ด้วยความระมัดระวังและติดตามสถานะของการทำลายเป็นระยะ เพื่อให้เกิดความแน่ชัดว่าเรือดังกล่าวได้ดำเนินการตามที่ร้องขอจริง โดยให้บันทึกหลักฐานเป็นภาพถ่ายหรือเอกสารอื่น ๆ ที่สามารถยืนยันกระบวนการทำลายเรือตามที่ยื่นคำขอจริงจนเสร็จสิ้นกระบวนการ หลังจากนั้นให้รายงานผู้บังคับบัญชาเพื่อทราบ ก่อนส่งสำนักมาตรฐานทะเบียนเรือเพื่อเก็บไว้เป็นหลักฐาน
กรณีนำเรือไปทำลายต่างประเทศ ให้ผู้ยื่นคำขอต้องส่งมอบหลักฐานการแจ้งออกจากน่านน้ำไทย หนังสือรับรองการเดินเรือที่จะทำลายจากประเทศไทยไปยังประเทศที่ดำเนินการทำลายเรือ พร้อมหลักฐานประกอบเพิ่มเติมที่ทำให้มั่นใจ ว่าเรือลำดังกล่าวได้ดำเนินการทำลายเรือจริงตามที่ยื่นคำขอ ให้แก่สำนักมาตรฐานทะเบียนเรือเพื่อเก็บไว้เป็นหลักฐาน

สอบถามรายละเอียดเพิ่มเติมได้ที่ สำนักมาตรฐานเรือ จท. โทร 0 2236 6678 หรือสำนักมาตรฐานทะเบียนเรือ 0 2267 2367
  



ที่มา : http://www.thaigov.go.th/news/contents/details/3787