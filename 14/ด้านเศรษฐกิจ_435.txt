รัฐบาลไทย-ข่าวทำเนียบรัฐบาล-SME Development Bank จับมือ Bank of China ดัน 8 ผู้ประกอบการ SMEs รายย่อยจับคู่ธุรกิจการค้า การลงทุนไทย-จีน







                                วันพฤหัสบดีที่ 18 พฤษภาคม 2560                              





    1,042  





      พิมพ์    
     
    
















   SME Development Bank จับมือ Bank of China ดัน 8 ผู้ประกอบการ SMEs รายย่อยจับคู่ธุรกิจการค้า การลงทุนไทย-จีน
 

   ธพว.ลงนามความร่วมมือการส่งเสริมศักยภาพ SMEs ไทยให้เติบโตอย่างยั่งยืนในงาน “การจับคู่ธุรกิจการค้าระดับโลกให้กับผู้ประกอบการรายย่อยของประเทศไทย การทำธุรกิจการค้า และการลงทุนร่วมกันระหว่างประเทศ Thailand Cross-Border Trade and Investment Conference” 





   นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank หรือ ธพว.)  เปิดเผยว่า  ในวันนี้ (18 พ.ค. 2560) ธนาคารได้ลงนามความร่วมมือการส่งเสริมศักยภาพ SMEs ไทยให้เติบโตอย่างยั่งยืนในงาน “การจับคู่ธุรกิจการค้าระดับโลกให้กับผู้ประกอบการรายย่อยของประเทศไทย การทำธุรกิจการค้า และการลงทุนร่วมกันระหว่างประเทศ Thailand Cross-Border Trade and Investment Conference” โดยมีรองนายกรัฐมนตรี ดร. สมคิด จาตุศรีพิทักษ์ และประธานกรรมการธนาคารแห่งประเทศจีน (ไทย) จำกัด (มหาชน)  Mr.Tian Guoli  ร่วมเป็นประธานสักขีพยาน  และ  กรรมการผู้จัดการธนาคารแห่งประเทศจีน (ไทย) จำกัด (มหาชน)  Mr.Chen SiQing  ร่วมลงนาม ณ ไบเทค บางนา

ทั้งนี้  ธนาคารได้นำผู้ประกอบการ SMEs ที่มีความพร้อมในการจำหน่ายสินค้าต่างประเทศ โดยเฉพาะประเทศจีนเข้าร่วมจับคู่ธุรกิจ  จำนวน 8 ราย จากการคัดเลือกผู้ประกอบการกว่า 20 ราย  ซึ่งส่วนใหญ่เป็นลูกค้าที่มียอดจำหน่ายตั้งแต่ 50 - 100 ล้านบาท  แบ่งเป็นกลุ่มธุรกิจอาหาร จำนวน 4 รายได้แก่ 1) บริษัท เชียงใหม่ไบโอเวกกี้ จำกัด ผู้ผลิตและจำหน่ายผักอัดเม็ด  นวัตกรรมรูปแบบใหม่ที่นำเทคโนโลยีขั้นสูงมาแปรรูปผักผลไม้เกษตรอินทรีย์ (organic) ด้วยกระบวนการผลิตแบบอบแห้งสูญญากาศ สามารถคงคุณค่าสารอาหาร วิตามิน เกลือแร่ และใยอาหาร  อีกทั้งรูปแบบผลิตภัณฑ์ยังได้รับการพัฒนาอย่างต่อเนื่องจนเป็นที่ต้องการของตลาด  ได้รับรางวัลนวัตกรรมแห่งชาติอันดับ 1 ประจำปี 2555 จากสำนักงานนวัตกรรมแห่งชาติ (องค์การมหาชน) (NIA) กระทรวงวิทยาศาสตร์และเทคโนโลยี และยังได้รับรางวัลรองชนะเลิศด้านสังคมในการประกวดรางวัลสุดยอดนวัตกรรมปี 2558 อีกด้วย 2) บริษัท เวอร์จิ้น เอฟ แอนด์ บี จำกัด ผู้ผลิตและจำหน่ายทองม้วนรูปแบบใหม่ที่พัฒนาจากสินค้ารางวัลโอทอป 5 ดาว ทองม้วนวันวิไล โดยได้รับรางวัล Prime Minister's Export Award 2009 และ Prime Minister 's Industrial Award 2009  บริษัทยังจำหน่ายสินค้าให้กับกลุ่ม King Power เพื่อขยายตลาดไปยังต่างประเทศกว่า 10 ประเทศทั่วโลก 3) บริษัท โจ-ลี่ แฟมิลี่ จำกัด ผู้ผลิตและจำหน่ายผลไม้แปรรูปอบกรอบหลากหลายแบรนด์ ด้วยนวัตกรรมและเทคโนโลยี Vacuum  Freeze Dried  ที่สามารถคงสีสัน  คุณค่า รสชาติ  ปราศจากน้ำมัน  ผลิตภัณฑ์ได้รับรองมาตรฐานจาก  GMP, Halal, HACCP, BRC และ 4) บริษัท    เขาใหญ่ พาโนราม่า ฟาร์ม จำกัด ผู้ผลิตแปรรูปสินค้าเกษตรเกี่ยวกับเห็ด สปอร์เห็ดหลินจือ ที่มีคุณภาพ มีคุณค่าทางสารอาหารเป็นที่ยอมรับ  มีผลิตภัณฑ์แปรรูปหลากหลายรูปแบบทั้งอาหาร-เครื่องดื่ม  ด้วยมาตรฐาน GMP, HACCP

สำหรับผู้ประกอบการอีก 4 รายเป็นประเภทเครื่องดื่ม ได้แก่ 1) บริษัท กาแฟวาวี จำกัด ผลิตและจำหน่ายผลิตภัณฑ์กาแฟ และร้านกาแฟภายใต้แบรนด์วาวี  กาแฟที่ผลิตโดยใช้เมล็ดกาแฟอาราบิก้าที่ดีที่สุดในประเทศไทย  ไม่ผสมกาแฟจากต่างประเทศ  โดยปลูกที่ตำบลวาวี อำเภอแม่สรวย จังหวัดเชียงราย  ซึ่งเป็นพื้นที่สูง อากาศเย็นตลอดปี จึงทำให้เมล็ดกาแฟที่ได้มีคุณภาพ   และด้วยการบริหารจัดการที่เป็นระบบ  มีกระบวนการควบคุมการผลิตตั้งแต่ต้นน้ำ กลางน้ำ และปลายน้ำ จึงส่งผลให้สามารถควบคุมคุณภาพการผลิตกาแฟ  มีความสะอาดปลอดภัย ตามมาตรทั้งในประเทศและต่างประเทศ 2) บริษัท ฟรุตต้า เนเชอรัล จำกัด ผู้ผลิตและจำหน่ายสมูทตี้เนื้อผลไม้ผสมเจลลี่แมงลัก และเมล็ดเจียเครื่องดื่มนวัตกรรมจากธรรมชาติ  3) บริษัท เอ็นซี โคโค่นัท จำกัด ผู้ผลิตและจำหน่ายมะพร้าวพร้อมทาน โดยใช้นวัตกรรมเลเซอร์เปิดฝากะลาด้านบน พร้อมติดห่วงอลูมิเนียมสามารถเปิดทานง่ายด้วยมือเปล่า ส่วนรายที่ 4 เป็นบริษัทขนาดเล็ก ยอดจำหน่ายยังไม่สูงมากนัก เนื่องจากเป็นธุรกิจ Start-Up คือ บริษัท อารยโชคทรัพย์ จำกัด ผู้ผลิตและจำหน่ายเครื่องดื่มโสม เห็ดหลินจือ เก๊กฮวย อาหารเสริมเข้มข้นบรรจุขวด  ดื่มเพื่อบำรุงสุขภาพ เน้นการผลิตเพื่อตอบสนองความต้องการของผู้บริโภคชาวจีนโดยเฉพาะ

“ธนาคารมั่นใจว่าผู้ประกอบการทั้ง 8 ราย  จะสามารถจับคู่ธุรกิจกับผู้ประกอบการชาวจีนในครั้งนี้ได้สำเร็จ เนื่องจากเป็นผู้ประกอบการที่มีศักยภาพ  มีความพร้อม ทั้งด้านการบริหารจัดการธุรกิจ การตลาด รวมถึงขบวนการผลิตที่มีคุณภาพได้มาตรฐานเป็นที่ยอมรับ   และหากผู้ประกอบการมีความต้องการเงินทุนหมุนเวียน เพื่อนำไปต่อยอดจากการเจรจาในครั้งนี้ ธนาคารพร้อมให้การสนับสนุนเงินทุนอัตราดอกเบี้ยต่ำอย่างเต็มที่  ซึ่งสอดคล้องกับนโยบายรัฐบาลที่ต้องการให้ความช่วยเหลือผู้ประกอบการไทยในการขยายตลาดทำการค้าระหว่างประเทศอยู่แล้ว”นายมงคล กล่าวเพิ่มเติม

ข้อมูลเพิ่มเติมติดต่อ : นางอุบลรัตน์ ค่าแพง ผู้อำนวยการฝ่ายสื่อสารองค์กรและกิจกรรมเพื่อสังคม โทร. 085-980-7861 0-265-4574-5

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/3823