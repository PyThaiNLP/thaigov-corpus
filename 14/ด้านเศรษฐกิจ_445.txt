รัฐบาลไทย-ข่าวทำเนียบรัฐบาล-กระทรวงเกษตรฯ แถลงผลการตรวจสอบและจัดทำเครื่องหมายแสดงอัตลักษณ์เรือประมง ในช่วงที่ 1 สำเร็จไปเกือบ 80 % ลุยต่อช่วงที่ 2 ยืนยันสิ้น พ.ค.นี้







                                วันศุกร์ที่ 19 พฤษภาคม 2560                              





    294  













   กระทรวงเกษตรฯ แถลงผลการตรวจสอบและจัดทำเครื่องหมายแสดงอัตลักษณ์เรือประมง ในช่วงที่ 1 สำเร็จไปเกือบ 80 % ลุยต่อช่วงที่ 2 ยืนยันสิ้น พ.ค.นี้
 

   กระทรวงเกษตรฯ แถลงผลการตรวจสอบและจัดทำเครื่องหมายแสดงอัตลักษณ์เรือประมง ในช่วงที่ 1 สำเร็จไปเกือบ 80 % ลุยต่อช่วงที่ 2 ยืนยันสิ้น พ.ค.นี้ ฐานข้อมูลเรือประมงของไทยเรียบร้อยแน่นนอน 





        พลเอก ฉัตรชัย สาริกัลยะ รัฐมนตรีว่าการ กระทรวงเกษตรและสหกรณ์ เปิดเผยว่า จากคำสั่งคณะรักษาความสงบแห่งชาติ ที่ 22/2560 ได้ให้ผู้ประกอบการนำเรือมาตรวจสอบและจัดทำอัตลักษณ์ เพื่อที่จะให้เรือประมงทุกลำมีรายละเอียดที่ถูกต้องเป็นปัจจุบันและสามารถระบุตัวตนได้ชัดเจน อันจะทำให้เกิดความมั่นใจในการที่จะบริหารจัดการกองเรือประมงของไทยในอนาคต ตั้งแต่กลางเดือนเมษายนที่ผ่านมา และให้เจ้าหน้าที่ 3 ฝ่าย ได้แก่ กรมเจ้าท่า  ศปมผ. และ กรมประมง ร่วมดำเนินการตรวจวัดเรือประมงพาณิชย์ขนาดตั้งแต่ 10 ตันกรอสขึ้นไป จำนวนกว่า 15,555 ลำ โดยให้ผู้ประกอบการประมงนำเรือมาแสดงตน เพื่อตรวจวัดและจัดทำอัตลักษณ์ประจำเรือ ทั้งเรือที่มีทะเบียนเรือทั้งที่มีใบอนุญาตและไม่มีใบอนุญาตทำการประมง หรือเรือที่ถูกเพิกถอนทะเบียนไปแล้ว
         
          ด้าน นางอุมาพร พิมลบุตร รองอธิบดีกรมประมง กล่าวเพิ่มเติมว่า ผลการดำเนินการตรวจวัดและจัดทำอัตลักษณ์เรือในช่วงแรกได้ดำเนินการเสร็จสิ้นลงแล้ว พบว่ามีผู้ประกอบการนำเรือมาดำเนินการทั้งสิ้น จำนวน 11,852 ลำ (ข้อมูล ณ 18 พ.ค.60) และขณะนี้ได้เร่งให้มีการดำเนินการปรับปรุงข้อมูลในทะเบียนเรือประมง ใบอนุญาตใช้เรือประมง ตลอดจนออกใบอนุญาตทำการประมงพาณิชย์ให้ถูกต้องเรียบร้อยแล้ว สำหรับเรือที่นำมาตรวจวัดและจัดทำอัตลักษณ์เรือ
 
          สำหรับช่วงเวลาต่อไปผู้ประกอบการที่ยังไม่ได้นำเรือมาให้ตรวจวัด ให้นำเรือมาตรวจวัดและจัดทำอัตลักษณ์ให้ถูกต้อง หรือหากเรือที่ตนเองมีชื่อครอบครองอยู่มีสภาพชำรุด ไม่สามารถใช้งานได้อีก ให้นำหลักฐานมาแสดงตน และแจ้งต่อเจ้าหน้าที่เพื่อที่จะได้มีการปรับปรุงฐานข้อมูลเรือประมงไทยให้เป็นปัจจุบัน โดยภายในสิ้นเดือนพฤษภาคมนี้ ฐานข้อมูลเรือประมงของไทยจะถูกต้อง ครบถ้วน และเป็นปัจจุบัน
 

...............................
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
 
 
 
 
 
 
 
 
  



ที่มา : http://www.thaigov.go.th/news/contents/details/3857