รัฐบาลไทย-ข่าวทำเนียบรัฐบาล-กรมการค้าภายใน กระทรวงพาณิชย์เปิดตัวร้าน “หนูณิชย์ติดดาว”  ยกระดับคุณภาพ ให้โดนใจประชาชน







                                วันจันทร์ที่ 22 พฤษภาคม 2560                              





    262  













   กรมการค้าภายใน กระทรวงพาณิชย์เปิดตัวร้าน “หนูณิชย์ติดดาว”  ยกระดับคุณภาพ ให้โดนใจประชาชน
 

   กรมการค้าภายใน กระทรวงพาณิชย์ เปิดตัวร้าน “หนูณิชย์ติดดาว” มุ่งยกระดับคุณภาพร้านอาหารหนูณิชย์ ให้เป็นที่นิยมของประชาชนและนักท่องเที่ยว และส่งเสริมการประกอบธุรกิจร้านอาหารหนูณิชย์ให้มีความมั่นคงและยั่งยืน 





นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ เปิดเผยว่า กระทรวงพาณิชย์ โดยกรมการค้าภายใน ได้ขับเคลื่อนนโยบายต่างๆ เพื่อบรรเทาปัญหาค่าครองชีพของพี่น้องประชาชนตามนโยบายรัฐบาล โดยเฉพาะการสร้างทางเลือกให้ประชาชนผู้บริโภคสามารถเข้าถึงอาหารปรุงสำเร็จในราคาประหยัด จึงได้ดำเนินโครงการ “ร้านอาหารหนูณิชย์” ซึ่งดำเนินการร่วมกับภาครัฐ เอกชนและประชาชน ตามแนวประชารัฐในการขับเคลื่อนโครงการฯ ด้วยการรับสมัครร้านอาหารที่อยู่ในหลักเกณฑ์ “อร่อย คุณภาพดี สะอาด ประหยัด” ราคาไม่เกิน 35 บาท ตั้งแต่ปี 2557 จนถึงปัจจุบันมีร้านเข้าร่วมโครงการฯ 12,200 ร้าน (กรุงเทพฯ 3,811 ร้าน ภูมิภาค 8,370 ร้าน) และร้านหนูณิชย์ในรูปแบบรถขายอาหารเคลื่อนที่ (Food Truck) อีก 19 คัน/ราย
  ในปี 2560 ได้ยกระดับร้านอาหารหนูณิชย์ให้มีคุณภาพมาตรฐาน สะอาด อร่อย ให้เป็นร้าน “หนูณิชย์ติดดาว” โดยตั้งคณะกรรมการพิจารณาคัดเลือกจากส่วนราชการและเอกชนที่เกี่ยวข้อง 
ซึ่งในส่วนกลาง ประกอบด้วย ผู้แทนจากกรมอนามัย กทม. สสว. อย. มหาวิทยาลัยสวนดุสิต ผู้ทรงคุณวุฒิจากสถาบันสอนทำอาหาร และสมาคมผู้ประกอบการร้านอาหารและแผงลอยแห่งประเทศไทย ส่วนระดับจังหวัด มีผู้ว่าราชการจังหวัด เป็นประธาน พาณิชย์จังหวัด ผู้แทนสำนักงานสาธารณสุขจังหวัด ประชาสัมพันธ์จังหวัด อุตสาหกรรมจังหวัด หอการค้าจังหวัด อบจ.สมาคม/ชมรมร้านอาหาร เป็นกรรมการฯ  เป็นการเปิดตัวร้าน “หนูณิชย์ติดดาว” และจะช่วยประชาสัมพันธ์ให้ประชาชนได้รับทราบทางเลือกในการซื้ออาหารราคาประหยัด อร่อย คุณภาพดีต่อไป
          ด้านนางนันทวัลย์ ศกุนตนาค อธิบดีกรมการค้าภายใน กล่าวเพิ่มเติมว่า กรมการค้าภายใน ได้ร่วมมือกับหน่วยงานที่เกี่ยวข้องคัดเลือกร้านเพิ่มมากขึ้นทั้งในกรุงเทพมหานครและต่างจังหวัด 
ในระยะแรกมีจำนวน 342 ร้าน (กรุงเทพฯ 70 ร้าน ภูมิภาค 272 ร้าน)  ซึ่งกรมการค้าภายในหวังเป็นอย่างยิ่งว่าร้าน “หนูณิชย์ติดดาว” จะทำให้เป็นที่นิยมของประชาชนและนักท่องเที่ยว และส่งเสริมการประกอบธุรกิจร้านอาหารหนูณิชย์ให้มีความมั่นคงและยั่งยืน และใช้เป็นทางเลือกบริโภคอาหารในราคาประหยัดเพื่อลดค่าครองชีพและเป็นการส่งเสริมการประกอบธุรกิจร้านอาหารหนูณิชย์ให้มีความมั่นคงและยั่งยืนต่อไปอีกด้วย 



ที่มา : http://www.thaigov.go.th/news/contents/details/3910