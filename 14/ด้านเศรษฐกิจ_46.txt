รัฐบาลไทย-ข่าวทำเนียบรัฐบาล-สถานการณ์ข้าวในตลาดโลกและสหรัฐฯ







                                วันพฤหัสบดีที่ 23 มีนาคม 2560                              





    239  













   สถานการณ์ข้าวในตลาดโลกและสหรัฐฯ
 

   นางสาววิบูลย์ลักษณ์ ร่วมรักษ์ ปลัดกระทรวงพาณิชย์ เปิดเผยข้อมูลจากสำนักงานพาณิชย์  ในต่างประเทศ ณ กรุงวอชิงตัน เกี่ยวกับสถานการณ์ข้าวโลกและข้าวสหรัฐฯ ประจำเดือนกุมภาพันธ์ 2560 





   โดยกระทรวงเกษตรสหรัฐฯ คาดการณ์ปริมาณการผลิตข้าวโลก ปี 2559/60 อยู่ที่ 480.10 ล้านตัน เพิ่มขึ้นจากปีก่อนหน้าร้อยละ 1.7 ปริมาณสต็อคอยู่ที่ 118 ล้านตัน เพิ่มขึ้นร้อยละ 1.7 และปริมาณการค้าข้าวโลก   อยู่ที่ 41.5 ล้านตัน เพิ่มขึ้นร้อยละ 3.1 โดยคาดการณ์ส่งออกข้าวไทยมายังตลาดโลก ปี 2559/60             อยู่ที่ 10 ล้านตัน ใกล้เคียงกับปีก่อน ซึ่งมีสัดส่วนร้อยละ 24 เป็นลำดับ 2 ของโลกรองจากอินเดีย
สำหรับสถานการณ์ข้าวในสหรัฐฯ  กระทรวงเกษตรสหรัฐฯ คาดการณ์ปริมาณการผลิตที่ 11.38 ล้านตัน เพิ่มขึ้นร้อยละ 16 การบริโภคอยู่ที่ 12.3 ล้านตัน เพิ่มขึ้นร้อยละ 11 โดยในปี 2559 สหรัฐฯ นำเข้าข้าวทั้งสิ้น 753,320 ตัน คิดเป็นมูลค่า 654.60 ล้านเหรียญสหรัฐฯ  ซึ่งเป็นการนำเข้าข้าวจากไทยเป็นอันดับ 1 จำนวน457,040 ตัน หรือสัดส่วนร้อยละ 60.67 คิดเป็นมูลค่ากว่า 380 ล้านเหรียญสหรัฐฯ
ปลัดกระทรวงพาณิชย์ กล่าวเพิ่มเติมว่า กระทรวงได้ตั้งเป้าปริมาณการส่งออกข้าวไทยในตลาดโลกที่ 10 ล้านตัน โดยในตลาดสหรัฐฯ มีแผนในการขยายและประชาสัมพันธ์ข้าวไทย โดยจะจัดคณะเจรจาขยายตลาด และกระชับความสัมพันธ์ทางการค้า รวมทั้งจัดกิจกรรมประชาสัมพันธ์ภาพลักษณ์ข้าวไทยในเมืองสำคัญอย่างต่อเนื่อง อาทิ ลอสแอนเจลิส นิวยอร์ก ชิคาโก และโตรอนโต นอกจากนั้นในระหว่างวันที่ 28-30 พฤษภาคม 2560 นี้ กระทรวงพาณิชย์ โดยกรมการค้าต่างประเทศ จะมีการจัดงาน Thailand Rice Convention 2017 โดยจะเชิญผู้ประกอบการค้าข้าว และผู้ประกอบการผลิตภัณฑ์และนวัตกรรมข้าวรายใหญ่ในสหรัฐฯ มาร่วมงาน เพื่อกระตุ้นให้เกิดการซื้อขายข้าวไทยด้วยอีกทางหนึ่ง 



ที่มา : http://www.thaigov.go.th/news/contents/details/2592