รัฐบาลไทย-ข่าวทำเนียบรัฐบาล-พาณิชย์ต่อยอดเศรษฐกิจชุมชน สู่การค้าชายแดน







                                วันจันทร์ที่ 22 พฤษภาคม 2560                              





    230  













   พาณิชย์ต่อยอดเศรษฐกิจชุมชน สู่การค้าชายแดน
 

   นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า กระทรวงพาณิชย์ให้ความสำคัญกับการพัฒนาเศรษฐกิจฐานราก เพื่อให้เกษตรกรและผู้ประกอบการรายย่อย มีช่องทางในการจำหน่ายสินค้ามากขึ้น โดยการเชื่อมโยงตลาดสินค้าเกษตร ผลิตภัณฑ์ชุมชน 





   และให้บริการด้านการท่องเที่ยว ขณะนี้พาณิชย์ภาคและพาณิชย์จังหวัดได้ดำเนินการตามนโยบายเห็นผลเป็นรูปธรรมในหลายพื้นที่ เช่น
          กลุ่มจังหวัดภาคใต้ชายแดนร่วมกับภาคเอกชนซึ่งเป็นกลุ่มนักธุรกิจ (Biz Club) ของจังหวัดต่างๆ จัดประชุม Biz Thailand สัญจรครั้งที่ 1 ขึ้น ณ อำเภอเบตง จังหวัดยะลา ในช่วงที่มีการจัดงานเทศกาลอาหาร “111 ปี เล่าขานตำนานเบตง” จังหวัดยะลา ในระหว่างวันที่ 11 - 14 พฤษภาคมที่ผ่านมา  นอกจากจะมีอาหารที่มีชื่อเสียงของเมืองเบตงมาให้ได้ชิมและเลือกซื้อหาแล้ว ผู้ประกอบการของจังหวัดชายแดนใต้อื่นๆ ทั้งสงขลา สตูล ปัตตานี และนราธิวาส ก็ได้มาร่วมงานแสดงและจำหน่ายสินค้าเด่นของพื้นที่ มีการเชื่อมโยงตลาดระหว่างภาค โดยนักธุรกิจยะลา และจันทบุรีได้จัดทำข้อตกลงในการซื้อขายทุเรียนระหว่างกันมูลค่ากว่า 5 ล้านบาท ในโอกาสเดียวกันนี้พาณิชย์จังหวัดยะลาและประธาน Biz Club ยะลาได้ประสานให้คณะนักธุรกิจไทย (Biz Thai) เดินทางไปปีนังเพื่อสร้างความสัมพันธ์และเจรจาธุรกิจกับสมาชิกหอการค้าปีนังและนักธุรกิจมาเลเซียด้วย
          ขณะที่จังหวัดสตูลได้ดำเนินโครงการประชาสัมพันธ์เส้นทางการค้า-การท่องเที่ยว ไทย-มาเลเซีย ระหว่างวันที่ 17-19 พฤษภาคม 2560 โดยได้เชิญสภาหอการค้าและนักธุรกิจมาเลเซียในรัฐเคดาห์มาเยือนสตูล เพื่อเจรจาธุรกิจกับผู้ประกอบการจาก 5 จังหวัดชายแดนภาคใต้ กำหนดการประชุมและเจรจาธุรกิจในวันที่ 18 พฤษภาคม 2560 ณ โรงแรมสินเกียรติบุรี อำเภอเมือง จังหวัดสตูล ภายหลังการเจรจาธุรกิจและเยี่ยมชมงานแสดงสินค้าบริเวณงานแล้ว คณะนักธุรกิจมาเลเซียและนักธุรกิจ 5 จังหวัดชายแดนใต้ จะไปเยี่ยมชมแหล่งท่องเที่ยวที่สำคัญของจังหวัดสตูล อาทิ เจดีย์พันยอด เกาะเขาใหญ่ อำเภอละงู จังหวัดสตูล
ด่านวังประจัน อำเภอควนโดน จังหวัดสตูล ติดกับรัฐเปอร์ลิส ประเทศมาเลเซีย ขณะนี้อยู่ระหว่างปรับปรุงอาคารและขยายถนนบริเวณหน้าด่านเพื่อให้การสัญจรไปมาและการขนส่งสินค้าสะดวกยิ่งขึ้น ส่งผลให้สตูลมีศักยภาพด้านการค้าและการท่องเที่ยวมากขึ้น
          “รัฐบาลได้ให้ความสำคัญในการดูแลความเป็นอยู่และการประกอบอาชีพของพี่น้องประชาชนชายแดนใต้ โดยกระทรวงพาณิชย์กำหนดจัดกิจกรรม โครงการในพื้นที่อย่างต่อเนื่อง ทำให้มีการจับจ่ายใช้สอยมากขึ้น ทั้งผู้ซื้อ ในพื้นที่และนักท่องเที่ยวเพื่อกระตุ้นเศรษฐกิจชุมชนให้คึกคัก” นางอภิรดี กล่าว 



ที่มา : http://www.thaigov.go.th/news/contents/details/3912