รัฐบาลไทย-ข่าวทำเนียบรัฐบาล-กอช. เพิ่มสถาบันการเงินชุมชนเป็นหน่วยบริการ เน้นสะดวกในการเข้าถึง







                                วันจันทร์ที่ 22 พฤษภาคม 2560                              





    302  





      พิมพ์    
     
    
















   กอช. เพิ่มสถาบันการเงินชุมชนเป็นหน่วยบริการ เน้นสะดวกในการเข้าถึง
 

   กอช. จัดโครงการอบรมเชิงปฏิบัติการหลักสูตร “ระบบทะเบียนสมาชิกสำหรับเครือข่ายองค์กรการเงินชุมชน” เพื่อให้ความรู้เกี่ยวกับการใช้ระบบทะเบียนสมาชิก และสิทธิประโยชน์ที่จะได้รับตามกฎหมายของ กอช. แก่สถาบันการเงินชุมชนนำร่องกว่า 60 องค์กร 





   กองทุนการออมแห่งชาติ (กอช.) จัดโครงการอบรมเชิงปฏิบัติการหลักสูตร “ระบบทะเบียนสมาชิกสำหรับเครือข่ายองค์กรการเงินชุมชน” เพื่อให้ความรู้เกี่ยวกับการใช้ระบบทะเบียนสมาชิก และสิทธิประโยชน์ที่จะได้รับตามกฎหมายของ กอช. แก่สถาบันการเงินชุมชนนำร่องกว่า 60 องค์กร เตรียมความพร้อมให้สถาบันการเงินชุมชนเป็นเครือข่ายของ กอช. ในการบริการประชาชนในแต่ละพื้นที่ ให้ได้มีโอกาสเข้าถึงระบบการออมเพื่อการชราภาพในรูปแบบรัฐสวัสดิการ อันเป็นการสร้างความมั่นคงด้านเศรษฐกิจในระดับท้องถิ่น ณ ห้องประชุมรางทอง โรงแรมบางกอกพาเลส กรุงเทพฯ เมื่อเร็วๆ นี้

นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า นอกจากธนาคารทั้ง 4 แห่ง (ธนาคารกรุงไทย ธนาคารออมสิน ธ.ก.ส. และ ธอส.) ขณะนี้ประชาชนสามารถเข้าใช้บริการ กอช. ผ่านทางสถาบันการเงินชุมชนใกล้บ้านได้อีกด้วย โดยสถาบันการเงินชุมชนจะทำหน้าที่เป็นตัวกลางในการอำนวยความสะดวกให้กับคนในพื้นที่ ทั้งการสมัครสมาชิกและการนำส่งเงินสะสม ซึ่งสถาบันการเงินชุมชนจะเป็นผู้รวบรวมข้อมูลการทำธุรกรรมต่างๆ และนำส่งให้กับ กอช. ผ่านทางธนาคารหน่วยรับสมัครอีกทอดหนึ่ง อย่างไรก็ดี ประชาชนสามารถตรวจสอบสิทธิการสมัครสมาชิกและสอบถามข้อมูลเบื้องต้นผ่านทางสถาบันการเงินชุมชนได้ ซึ่งเป็นการเพิ่มโอกาสในการเข้าถึงระบบการออมเพื่อการชราภาพในรูปแบบรัฐสวัสดิการและลดภาระด้านการเดินทางอีกด้วย

สถาบันการเงินชุมชนเป็นองค์กรการเงินภาคประชาชนที่อาศัยความสัมพันธ์และการมีส่วนร่วมภายในชุมชนเป็นเครื่องมือหลักในการบริหารจัดการด้านต่างๆ เพื่อสร้างสวัสดิการและการพึ่งพาตนเองของคนในชุมชน ดังนั้นการสร้างความเข้มแข็งแก่ชุมชน จึงควรมุ่งเน้นการสร้างเศรษฐกิจฐานรากให้แข็งแรง โดยเฉพาะในด้านการเป็นกลไกขับเคลื่อนเพื่อการแก้ปัญหาความยากจน และการมีหลักประกันขั้นพื้นฐานในการดำรงชีพยามชราภาพ รวมถึงการสนับสนุนการมีส่วนร่วมของสมาชิกในชุมชน เพื่อความต่อเนื่องและการพึ่งพาตนเองของชุมชนได้ในระยะยาว
        
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th

ฝ่ายประชาสัมพันธ์และภาพลักษณ์องค์กร :
โทร. 02-017-0789 ต่อ 213, 224
Email : info@nsf.or.th 



ที่มา : http://www.thaigov.go.th/news/contents/details/3920