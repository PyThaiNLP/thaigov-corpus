รัฐบาลไทย-ข่าวทำเนียบรัฐบาล-สภานิติบัญญัติแห่งชาติมีมติเห็นชอบร่างพระราชบัญญัติความรับผิดทางแพ่งต่อความเสียหายจากมลพิษน้ำมันอันเกิดจากเรือ พ.ศ. .... และร่างพระราชบัญญัติการเรียกเงินสมทบเข้ากองทุนระหว่างประเทศ







                                วันพุธที่ 24 พฤษภาคม 2560                              





    238  













   สภานิติบัญญัติแห่งชาติมีมติเห็นชอบร่างพระราชบัญญัติความรับผิดทางแพ่งต่อความเสียหายจากมลพิษน้ำมันอันเกิดจากเรือ พ.ศ. .... และร่างพระราชบัญญัติการเรียกเงินสมทบเข้ากองทุนระหว่างประเทศ
 

   กรมเจ้าท่า กระทรวงคมนาคม ได้เสนอร่างพระราชบัญญัติความรับผิดทางแพ่งต่อความเสียหายจากมลพิษน้ำมันอันเกิดจากเรือ พ.ศ. .... และร่างพระราชบัญญัติการเรียกเงินสมทบเข้ากองทุนระหว่างประเทศเพื่อชดใช้ความเสียหายอันเนื่องมาจากมลพิษน้ำมันอันเกิดจากเรือ พ.ศ. ....  





   ของกรมเจ้าท่า ต่อสภานิติบัญญัติแห่งชาติได้พิจารณา และได้มีมติเห็นสมควรประกาศใช้เป็นกฎหมาย
 
 เจตนารมณ์ของร่างกฎหมายทั้ง 2 ฉบับ มีวัตถุประสงค์เพื่อให้บุคคลผู้ที่ได้รับความเสียหายจากมลพิษน้ำมันที่เกิดจากเรือ ได้รับค่าสินไหมทดแทนที่เพียงพอจากเจ้าของเรือและจากกองทุนระหว่างประเทศ เพื่อชดใช้ความเสียหายจากมลพิษน้ำมัน (Fund 1992) ไม่ว่าจะเป็นความเสียหายที่เกิดจากการปล่อยทิ้งน้ำมัน การรั่วไหลของน้ำมัน หรือการประสบอุบัติภัยของเรือ อีกทั้งนำหลักการสำคัญของอนุสัญญาระหว่างประเทศว่าด้วยความรับผิดทางแพ่งสำหรับความเสียหายจากมลพิษของน้ำมัน ค.ศ. 1992 (CLC 1992) และอนุสัญญาระหว่างประเทศว่าด้วยการจัดตั้งกองทุนระหว่างประเทศ เพื่อชดใช้ความเสียหายอันเนื่องมาจากมลพิษน้ำมัน (FUND 1992) ซึ่งเป็นอนุสัญญาสำคัญขององค์การทางทะเลระหว่างประเทศ (IMO) มาบัญญัติไว้สำหรับใช้เป็นกฎหมายภายใน ซึ่งจะส่งผลให้ประเทศไทยสามารถเข้าร่วมเป็นภาคีแห่งอนุสัญญาฯ ดังกล่าวได้ ปัจจุบันอนุสัญญา CLC 1992 มีประเทศภาคี จำนวน 134 ประเทศ และอนุสัญญา FUND 1992 มีประเทศภาคี จำนวน 114 ประเทศ
 
สาระสำคัญของร่างกฎหมาย ทั้ง 2 ฉบับ มีดังนี้

1. ร่างพระราชบัญญัติความรับผิดชอบทางแพ่งต่อความเสียหายจากมลพิษน้ำมันอันเกิดจากเรือ พ.ศ. ....
- ให้เจ้าของเรือต้องเป็นผู้รับผิดชอบต่อความเสียหายจากมลพิษ เว้นแต่จะพิสูจน์ได้ว่าเป็นกรณีตามข้อยกเว้นที่กฎหมายกำหนด โดยนำหลักความรับผิดโดยเคร่งครัด (Strict Liability) มาใช้
- เจ้าของเรือมีสิทธิที่จะจำกัดความรับผิดของตนได้ตามจำนวนที่กฎหมายกำหนด
- เรือไทยที่บรรทุกน้ำมันมากกว่า 2,000 ตันขึ้นไป ต้องมีใบรับรองที่แสดงถึงการจัดหาประกันภัยหรือหลักประกันทางการเงินอื่นใด ให้เพียงพอตามจำนวนที่กฎหมายกำหนด
 - เรือต่างประเทศที่แล่นเข้ามาในทะเลอาณาเขตประเทศไทย ต้องมีใบรับรองที่แสดงถึงการจัดหาประกันภัยหรือหลักประกันทางการเงินอื่นใด ให้กรมเจ้าท่าตรวจสอบใบรับรองดังกล่าว ซึ่งกรมเจ้าท่ามีอำนาจในการออกใบรับรองให้แก่เรือไทย หรือเรือต่างประเทศซึ่งมิได้จดทะเบียนในรัฐภาคีแห่งอนุสัญญาได้
 - ผู้ที่ได้รับความเสียจากมลพิษที่เป็นเอกชน อาจมอบอำนาจให้พนักงานอัยการเรียกร้องค่าสินไหมทดแทนจากมลพิษแก่เจ้าของเรือได้

2. ร่างพระราชบัญญัติการเรียกเงินสมทบเข้ากองทุนระหว่างประเทศ เพื่อชดใช้ความเสียหายอันเนื่องมาจากมลพิษน้ำมันอันเกิดจากเรือ พ.ศ. ....
- บุคคลผู้ที่ได้รับความเสียหายจากมลพิษอาจใช้สิทธิเรียกร้องต่อกองทุนได้ และให้กองทุนจ่ายค่าสินไหม ทดแทนจากมลพิษให้แก่บุคคลผู้ได้รับความเสียหายจากมลพิษ หากบุคคลนั้นไม่ได้รับค่าสินไหมทดแทนที่เต็มจำนวน และเพียงพอตามกฎหมายว่าด้วยความรับผิดทางแพ่งฯ
- กองทุนสามารถจำกัดความรับผิดได้ตามจำนวนที่กฎหมายกำหนดเช่นกัน
- บริษัทน้ำมันที่นำเข้าน้ำมันเกินกว่า 150,000 ตันในรอบปีปฏิทิน ต้องยื่นข้อมูลต่อกรมเจ้าท่า และมีหน้าที่จ่ายเงินสมทบรายปีไปยังกองทุน ตามจำนวนและกำหนดเวลาที่กองทุนแจ้งไปบริษัทนั้น ๆ โดยตรง
- กรมเจ้าท่าต้องประกาศรายชื่อน้ำมันที่ต้องจ่ายเงินสมทบให้สอดคล้องกับที่กองทุนประกาศกำหนด
- ผู้ได้รับความเสียหายจากมลพิษที่เป็นเอกชนอาจมอบอำนาจให้พนักงานอัยการ เพื่อเรียกร้องค่าสินไหมทดแทนจากมลพิษต่อกองทุนได้

3. ประโยชน์ที่ประเทศไทยจะได้รับจากกฎหมายทั้ง 2 ฉบับ มีดังนี้
 - ด้านสิ่งแวดล้อม เพื่อให้เป็นไปตามมาตรการบริหารความเสี่ยง เปรียบเสมือนการซื้อประกันภัยทางสิ่งแวดล้อม ผู้เสียหายจากมลพิษน้ำมันจะได้รับการเยียวยา และชดใช้ค่าสินไหมทดแทนที่เพียงพอ
- ด้านกิจการพาณิชยนาวี ด้วยกลไกเจ้าของเรือไม่ต้องตกเป็นผู้ล้มละลายหากถูกฟ้องให้ชดใช้ค่าสินไหมทดแทนในจำนวนที่สูงมาก สำหรับร่างพระราชบัญญัติการเรียกเงินสมทบเข้ากองทุนระหว่างประเทศเพื่อชดใช้ความเสียหายจากมลพิษน้ำมันอันเกิดจากเรือ พ.ศ. .... เป็นร่างกฎหมายที่เติมเต็มร่างพระราชบัญญัติความรับผิดทางแพ่งเพื่อความเสียหายจากมลพิษน้ำมัน อันเกิดจากเรือ พ.ศ. .... ดังนั้น หากร่างกฎหมายทั้งสองฉบับนี้มีผลใช้บังคับ จะทำให้ประเทศไทยมีกฎหมายเกี่ยวกับความรับผิดทางแพ่งกรณีเกิดความเสียหายจากมลพิษน้ำมันที่ครอบคลุม ทันสมัย และสอดคล้องกับมาตรฐานระหว่างประเทศ อีกทั้งยังสร้างความเชื่อมั่นให้กับผู้ประกอบการภาครัฐและภาคเอกชน ได้แก่ ผู้ประกอบการอุตสาหกรรมน้ำมัน ผู้ประกอบการเจ้าของเรือ และประชาชนที่อาจได้รับผลกระทบจากมลพิษน้ำมัน
- ด้านภาพลักษณ์ของประเทศ จะทำให้ประเทศไทยสามารถเข้าร่วมเป็นภาคีอนุสัญญา CLC 1992 และอนุสัญญา FUND 1992 ได้อีก 2 อนุสัญญา ซึ่งจะช่วยส่งเสริมภาพลักษณ์ของประเทศไทย ในฐานะสมาชิกคณะมนตรีขององค์การทางทะเลระหว่างประเทศ

ทั้งนี้ กรมเจ้าท่าคาดว่าจะประกาศร่างกฎหมายในราชกิจจานุเบกษาได้ภายใน 60 วัน และกฎหมายจะมีผลใช้บังคับ 1 ปี นับจากวันที่ประกาศในราชกิจจานุเบกษา ประมาณเดือนมิถุนายน 2561
สอบถามรายละเอียดเพิ่มเติมได้ที่ กลุ่มกฎหมายและความตกลงระหว่างประเทศ สำนักกฎหมาย กรมเจ้าท่า โทร. 0 2233 1311 - 8 ต่อ 266
  



ที่มา : http://www.thaigov.go.th/news/contents/details/3973