รัฐบาลไทย-ข่าวทำเนียบรัฐบาล-กรมการขนส่งทางบก ระบุ!!! ประชาชนในเขตกรุงเทพมหานครนิยมมาใช้บริการชำระภาษีรถประจำปีที่สำนักงานของกรมการขนส่งทางบกมากที่สุด เดือนเมษายน 2560 สามารถจัดเก็บภาษีรถได้กว่า 406 ล้านบาท







                                วันพฤหัสบดีที่ 25 พฤษภาคม 2560                              





    262  













   กรมการขนส่งทางบก ระบุ!!! ประชาชนในเขตกรุงเทพมหานครนิยมมาใช้บริการชำระภาษีรถประจำปีที่สำนักงานของกรมการขนส่งทางบกมากที่สุด เดือนเมษายน 2560 สามารถจัดเก็บภาษีรถได้กว่า 406 ล้านบาท
 

   รองลงมาเป็นช่องทาง เลื่อนล้อ ต่อภาษี (Drive Thru for Tax) ชำระภาษีโดยไม่ต้องลงจากรถ และหน่วยรับชำระภาษีเคลื่อนที่ตามโครงการช็อปให้พอ แล้วต่อภาษี (Shop Thru for Tax)ตามลำดับ พร้อมสนับสนุนและพัฒนาการนำเทคโนโลยีสารสนเทศมาให้บริการประชาชนหลากหลายยิ่งขึ้น 





นายณันทพงศ์  เชิดชู  รองอธิบดีกรมการขนส่งทางบก กล่าวว่า จากการที่กรมการขนส่งทางบกอำนวยความสะดวกให้ประชาชนสามารถเลือกชำระภาษีรถประจำปีได้หลากหลายช่องทางนั้น ผลปรากฏว่าเดือนเมษายน 2560 ประชาชนยังคงนิยมใช้บริการรับชำระภาษีรถยนต์ ณ สำนักงานขนส่งกรุงเทพมหานครพื้นที่ 1 – 5 ของกรมการขนส่งทางบกมากที่สุด จำนวน 434,347 ราย  จัดเก็บภาษีรถได้ทั้งสิ้น  406,403,930.95 บาท รองลงมาเป็นการใช้บริการรับชำระภาษีรถผ่านช่องทาง “เลื่อนล้อ ต่อภาษี” (Drive Thru for Tax) ชำระภาษีโดยไม่ต้องลงจากรถ จำนวน 60,109 ราย จัดเก็บภาษีรถได้ทั้งสิ้น 109,071,238.47 บาท และการใช้บริการชำระภาษีรถที่ห้างสรรพสินค้าในวันเสาร์ – อาทิตย์ตามโครงการ “ช้อปให้พอ แล้วต่อภาษี” (Shop Thru for Tax) มีประชาชนมาใช้บริการจำนวน  38,553 ราย จัดเก็บภาษีรถได้ทั้งสิ้น 57,331,823.13 บาท การรับชำระภาษีรถผ่านระบบอินเตอร์เน็ตที่เว็บไซต์  www.dlte-serv.in.th สามารถจัดเก็บภาษี ได้ทั้งสิ้น 13,477,276.84 บาท  ส่วนที่ศูนย์บริการร่วมคมนาคม เชิงสะพานสมเด็จพระเจ้าตากสิน ที่ให้บริการทุกวันจันทร์ – ศุกร์ ตั้งแต่เวลา 08.30 – 15.00 น. จัดเก็บภาษีได้ทั้งสิ้น 11,715,577.04 บาท  ส่วนช่องทางอื่นๆ ได้แก่ เคาน์เตอร์เซอร์วิส สามารถจัดเก็บภาษีได้ทั้งสิ้น  7,752,430 บาท  และการรับชำระภาษีรถที่ไปรษณีย์และผ่านโทรศัพท์มือถือ จัดเก็บภาษีได้ทั้งสิ้น  1,623,027.90 บาท         
          
รองอธิบดีกรมการขนส่งทางบก  กล่าวเพิ่มเติมว่า  กรมการขนส่งทางบกมุ่งพัฒนาคุณภาพการให้บริการให้แก่ประชาชนที่มาติดต่อราชการได้รับความสะดวก รวดเร็ว ด้วยการนำระบบ QR Code ใช้เป็นช่องทางเข้าถึงแอพพลิเคชั่น DLT eForm แอพพลิเคชั่นที่ให้บริการด้านทะเบียนและภาษีรถ  นอกจากนี้ได้จัดตั้ง“ศูนย์ราชการสะดวก (Government Easy Contact Center : GECC)” ในการให้บริการประชาชนที่มาติดต่อสอบถามข้อมูล พร้อมให้คำแนะนำต่างๆ โดยมีการจัดตั้งศูนย์ราชการสะดวก (GECC) ที่กรมการขนส่งทางบก จตุจักร สำนักงานขนส่งกรุงเทพมหานครพื้นที่ 1 – 4 และสำนักงานขนส่งจังหวัดทั่วประเทศ  สำหรับเจ้าของรถที่มีความประสงค์ชำระภาษีรถล่วงหน้าก็สามารถชำระภาษีรถล่วงหน้าได้ไม่เกิน 3 เดือน และต้องเป็นรถที่ไม่ค้างชำระภาษีรถเกินกว่า 1 ปี สำหรับรถยนต์ที่มีอายุการใช้งานครบ 7 ปี หรือรถจักรยานยนต์ที่มีอายุการใช้งานครบ 5 ปี ต้องนำรถเข้ารับการตรวจสภาพจากสถานตรวจสภาพรถเอกชน (ตรอ.) ซึ่งปัจจุบันมีระบบการรายงานผลแบบออนไลน์ ทำให้เจ้าของรถได้รับความสะดวกยิ่งขึ้น  รองอธิบดีกรมการขนส่งทางบก กล่าวในที่สุด



ที่มา : http://www.thaigov.go.th/news/contents/details/4007