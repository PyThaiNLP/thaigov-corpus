รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามทางรถไฟ สาย นฐ.1012 จ.นครปฐม เพิ่มประสิทธิภาพการขนส่ง ลดอุบัติเหตุ เสริมโครงข่ายระบบราง







                                วันพฤหัสบดีที่ 25 พฤษภาคม 2560                              





    724  













   กรมทางหลวงชนบท สร้างสะพานข้ามทางรถไฟ สาย นฐ.1012 จ.นครปฐม เพิ่มประสิทธิภาพการขนส่ง ลดอุบัติเหตุ เสริมโครงข่ายระบบราง
 

   กรมทางหลวงชนบท (ทช.) กระทรวงคมนาคมดำเนินโครงการก่อสร้างสะพานข้ามทางรถไฟ จุดตัดผ่านทางรถไฟกับ ถนนทางหลวงชนบทสาย นฐ.1012 แยกทางหลวงหมายเลข 4 – บ้านกลาง อำเภอนครชัยศรี จังหวัดนครปฐม 





นายพิศักดิ์ จิตวิริยะวศิน อธิบดีกรมทางหลวงชนบท ให้รายละเอียดว่า ทช.มีแผนการดำเนินงานโครงการก่อสร้างโครงสร้างต่างระดับตัดผ่านทางรถไฟบนถนนภายใต้เขตความรับผิดชอบ เพื่อสนับสนุนนโยบายของกระทรวงคมนาคมในการรองรับโครงการพัฒนาการขนส่งระบบราง โครงการรถไฟทางคู่ ในบริเวณที่มีปัญหาการจราจรติดขัด และก่อให้เกิดอุบัติเหตุบ่อยครั้ง ซึ่งเป็นกิจกรรมด้านอำนวยความปลอดภัยในการแก้ไขปัญหาจุดอันตรายบริเวณจุดตัดระหว่างถนนของกรมทางหลวงชนบทกับทางรถไฟ เพื่อให้การเดินทางผ่านจุดตัดดังกล่าวมีความปลอดภัย โดยสามารถลดอัตราการเกิดอุบัติเหตุจากการสัญจรข้ามทางรถไฟ ลดการสูญเสียชีวิตและทรัพย์สินในการเดินทาง ทางถนน และทางรถไฟ นอกจากนี้ ยังช่วยให้การเดินทางมีความสะดวกรวดเร็วยิ่งขึ้น ลดต้นทุนและค่าใช้จ่ายในการเดินทาง และการขนส่ง
 
โดยโครงการดังกล่าวมีความยาว 266 เมตร พื้นสะพานกว้าง 9 เมตร พร้อมถนนต่อเชื่อมผิวทางแอสฟัลต์คอนกรีต ความยาวรวม 1,496.88 เมตร ปัจจุบันมีความก้าวหน้าไปกว่าร้อยละ 34.424 เร็วกว่าแผนที่กำหนดไว้ ขณะนี้อยู่ระหว่างการดำเนินงานตอกเสาเข็ม เสาตอม่อ ฐานรากตอม่อ และงานสะพานข้ามคลองเจดีย์บูชา ใช้งบประมาณในการก่อสร้าง 186.200 ล้านบาท คาดว่าจะก่อสร้างแล้วเสร็จประมาณกลางปี 2561 เมื่อก่อสร้างแล้วเสร็จ จะช่วยลดและป้องกันอุบัติเหตุบริเวณจุดตัดระหว่างถนนกับทางรถไฟ ช่วยเพิ่มประสิทธิภาพการขนส่งคมนาคม รองรับการพัฒนาการขนส่งระบบรางและโครงการรถไฟรางคู่ ช่วยประหยัดเวลา ค่าใช้จ่ายและลดการสูญเสียชีวิตและทรัพย์สินจากอุบัติเหตุของรถยนต์และรถไฟ รวมทั้ง รองรับโครงการพัฒนา การขนส่งระบบราง โครงการรถไฟทางคู่ และโครงการรถไฟความเร็วสูงในอนาคต
ทั้งนี้ ผู้ที่สนใจสามารถติดตามความก้าวหน้าโครงการได้ที่ www.npt-1012.org



ที่มา : http://www.thaigov.go.th/news/contents/details/4011