รัฐบาลไทย-ข่าวทำเนียบรัฐบาล-การรถไฟฯ เพิ่มมาตรการรักษาความปลอดภัยและเฝ้าระวังเหตุการณ์ไม่สงบในพื้นที่เขตสถานี ย่านรับส่งสินค้า อาคารที่ทำการ และทางรถไฟทุกแห่ง







                                วันพฤหัสบดีที่ 25 พฤษภาคม 2560                              





    220  













   การรถไฟฯ เพิ่มมาตรการรักษาความปลอดภัยและเฝ้าระวังเหตุการณ์ไม่สงบในพื้นที่เขตสถานี ย่านรับส่งสินค้า อาคารที่ทำการ และทางรถไฟทุกแห่ง
 

   นายอานนท์ เหลืองบริบูรณ์ รักษาการแทน ผู้ว่าการรถไฟแห่งประเทศไทย แถลงมาตรการในการป้องกันเหตุอันตราย ภายหลังเกิดเหตุวางระเบิดในสถานที่ราชการ และบริเวณพื้นที่สาธารณะในช่วงที่ผ่านมา โดยให้ผู้เกี่ยวข้องทุกฝ่ายฯ สำนักงาน เพิ่มมาตรการป้องกัน  





   และเฝ้าระวังเหตุการณ์ไม่สงบอันจะอาจจะเกิดขึ้นได้ในเขตพื้นที่ของการรถไฟฯ ดังนี้
 
 1. ให้ผู้เกี่ยวข้องเพิ่มความเข้มงวดในการดูแล เฝ้าระวังและรักษาความปลอดภัยในเขตสถานีต่าง ๆ ที่มีการโดยสาร ห้องสุขา ห้องรับฝากสัมภาระ ที่รับส่งสินค้า (ห่อวัตถุและสัมภาระ) ที่หยุดรถ ป้ายหยุดรถ (ที่หยุดรับ-ส่งผู้โดยสาร) ทุกแห่งทั่วประเทศ สถานีบรรจุและแยกสินค้ากล่อง (ICD) ลาดกระบัง และให้เพิ่มมาตรการป้องกันเฝ้าระวัง รักษาความปลอดภัย สถานีต่าง ๆ ที่เป็นแหล่งท่องเที่ยวเป็นกรณีพิเศษ
 
 2. อาคารสถานที่ทำการ โรงรถจักรทุกแห่ง ตลอดจนพื้นที่ตลาดนัดสวนจตุจักร ที่มีเจ้าหน้าที่รักษาความปลอดภัย (รปภ.) ของเอกชน หรือยาม ให้หมั่นตรวจสอบ ดูแล วัตถุต้องสงสัยที่วางทิ้งไว้ผิดสังเกตโดยไม่มีเจ้าของ หากพบให้แจ้งเจ้าหน้าที่ผู้เกี่ยวข้อง และเจ้าหน้าที่บ้านเมืองทราบทันที อย่างได้เข้าใกล้ หยิบฉวย หรือเปิดดูเป็นอันขาด
 
 3. ให้ผู้เกี่ยวข้องทุกพื้นที่ ตรวจสอบเส้นทางรถไฟ ตลอดจนระบบอาณัติสัญญาณ หากพบสิ่งต้องสงสัยให้รีบแจ้งเจ้าหน้าที่บ้านเมืองเข้าตรวจสอบทันที
  
 4. ให้ตรวจสอบเครื่องมืออุปกรณ์ต่าง ๆ เช่น กล้องโทรทัศน์วงจรปิด (CCTV) อุปกรณ์ไฟส่องสว่างในเขตสถานีและย่านรับส่งสินค้าฯ ทั่วประเทศ ให้ใช้การได้ดีและมีแสงสว่างเพียงพอ ตลอดจนอุปกรณ์อื่น ๆ ที่จำเป็นให้พร้อมใช้งานได้ตลอดเวลา
 
 5. ให้ผู้เกี่ยวข้องทุกฝ่ายฯ สำนักงาน ทุกพื้นที่ มอบหมายให้มีผู้รับผิดชอบการแก้ไขปัญหาเมื่อมีเหตุการณ์ไม่สงบอันอาจจะเกิดขึ้นได้ตลอดเวลา ระมัดระวังบุคคลภายนอก ที่อาจแปลกปลอมเข้ามาในบริเวณที่ทำการ โดยเฉพาะเมื่อเห็นหรือทราบว่ามีสิ่งใดผิดสังเกตหรือมีบุคคลใดมีพิรุธเป็นที่น่าสงสัยหรือไม่เป็นที่น่าไว้วางใจ ให้รีบแจ้งเจ้าหน้าที่บ้านเมือง ซึ่งมีหน้าที่รับผิดชอบ พร้อมแจ้งผู้บริหารระดับสูงในส่วนกลางในโอกาสแรกทันที
 
 6. ให้เตรียมช่องทางการติดต่อสื่อสารเมื่อมีเหตุการณ์ไม่สงบเรียบร้อยเกิดขึ้น รับแจ้ง และประสานงานผู้เกี่ยวข้องและเจ้าหน้าที่บ้านเมือง ซึ่งมีหน้าที่รับผิดชอบ พร้อมแจ้งผู้บริหารระดับสูงในส่วนกลางในโอกาสแรกทันที

 7. ผบก.รฟ. สั่งการ ตำรวจรถไฟทุกหน่วยเพิ่มมาตรการรักษาความปลอดภัย ทั้งในเขตสถานีและบนขบวนรถ โดยเพิ่มความถี่ในการตรวจตราอย่างละเอียด 



ที่มา : http://www.thaigov.go.th/news/contents/details/4013