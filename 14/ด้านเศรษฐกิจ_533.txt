รัฐบาลไทย-ข่าวทำเนียบรัฐบาล-สตูล-เคดาห์-ปีนัง สานสัมพันธ์การค้าการท่องเที่ยวไทย-มาเลเซีย







                                วันอังคารที่ 30 พฤษภาคม 2560                              





    341  













   สตูล-เคดาห์-ปีนัง สานสัมพันธ์การค้าการท่องเที่ยวไทย-มาเลเซีย
 

   นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า ได้มอบหมายให้พาณิชย์ภาคและพาณิชย์จังหวัด ขับเคลื่อนเศรษฐกิจโดยให้ความสำคัญกับการสร้างความเข้มแข็งเศรษฐกิจท้องถิ่น (Local Economy)  





   โดยการเชื่อมโยงการผลิตการตลาด และการท่องเที่ยวเพื่อให้เกษตรกร ผู้ผลิตสินค้าและผลิตภัณฑ์ชุมชนมีที่จำหน่ายสินค้า เป็นการเพิ่มช่องทางการค้าและขยายโอกาสด้านการท่องเที่ยวให้มีความหลากหลายมากขึ้น ทำให้ประชาชนในพื้นที่มีรายได้เพิ่มขึ้น
          กลุ่มจังหวัดภาคใต้ชายแดน ได้ประสานเชิญกงสุลใหญ่ ณ เมืองปีนัง นำคณะหอการค้าจากรัฐเคดาห์ และปีนัง รวมทั้งได้เชิญ Dato’Faudzi Naim Hj Noh ประธานกลุ่ม IMT-GT Joint Business Council (JBC) พร้อมคณะรวม 25 คน เยือนจังหวัดสตูล เพื่อเจรจาธุรกิจกับผู้ประกอบการจาก 5 จังหวัดชายแดนใต้ รวมทั้งเยี่ยมชมแหล่งท่องเที่ยวที่สำคัญของจังหวัดสตูล ในช่วงวันที่ 17-19 พฤษภาคม ที่ผ่านมา ทั้งนี้เพื่อเป็นการประชาสัมพันธ์เส้นทางการค้าการท่องเที่ยวไทย-มาเลเซีย ทางด่านประจัน จังหวัดสตูล
          ผลการหารือเจรจาธุรกิจในครั้งนี้ มีผู้ประกอบการมาเลเซียให้ความสนใจผลิตภัณฑ์ หมอนยางพาราจังหวัดสตูลเป็นอย่างมาก โดยได้สั่งซื้อหมอนไปจำหน่าย ณ ประเทศมาเลเซีย เพื่อเป็นการทดลองตลาดจำนวนหนึ่ง และยังมีนักธุรกิจจากรัฐปีนังอีก 3 ราย ได้ตกลงสั่งซื้อหมอนยางพาราจากผู้ประกอบการไทยไปวางขายให้กับนักท่องเที่ยวที่ปีนัง และยังมีการจับคู่ธุรกิจระหว่าง ห้างหุ้นส่วนจำกัดสำเภาทอง ผู้ผลิตเครื่องแกงและเครื่องปรุงรสสำเร็จรูป จากจังหวัดสตูล กับบริษัท Kintera Sdn Bhd จากหอการค้ามลายูประจำรัฐเคดาห์ ซึ่งสามารถตกลงซื้อขายสินค้าระหว่างกัน รวมทั้งหารือที่จะลงทุนร่วมกันในธุรกิจดังกล่าวอีกด้วย
          ด้านการท่องเที่ยวผู้ประกอบการมาเลเซียสนใจที่จะเดินทางเข้ามาท่องเที่ยวจังหวัดสตูล และจังหวัดทางฝั่งอันดามัน โดยผ่านเส้นทางด่านพรมแดนวังประจัน ซึ่งสะดวกและการจราจรไม่แออัด โดยหอการค้าจีนประจำรัฐเคดาห์ กำหนดจะนำคณะประมาณ 100 คน เดินทางมาเยี่ยมชมแหล่งท่องเที่ยวทางทะเล ที่จังหวัดสตูลในเดือนกันยายน 2560 อีกด้วย
          สำหรับความคืบหน้าเพื่อแก้ไขปัญหาการค้าชายแดนไทย-มาเลเซีย เมื่อวันที่ 22 พฤษภาคม 2560 พาณิชย์จังหวัดสงขลาได้จัดประชุมหารือร่วมกับกรมการค้าต่างประเทศ และผู้แทนจากภาครัฐและเอกชน อาทิ ด่านศุลกากรในจังหวัดสงขลา หอการค้าจังหวัดสงขลา สมาคมโลจิสติกส์และการขนส่งภาคใต้ เพื่อติดตามสถานการณ์ การส่งเสริมการค้าชายแดน ไทย-มาเลเซีย การค้าผ่านแดนไปยังสิงคโปร์ และหารือแนวทางการแก้ไขปัญหาที่เป็นอุปสรรคต่อการค้าชายแดน และการค้าผ่านแดน อาทิ การขยายเวลาทำการด่านศุลกากรปาดัง   เบซาร์และด่านศุลกากรสะเดา ความตกลงด้วยการขนส่งผ่านแดน การจัดตั้งจุดตรวจร่วมนอกเขตชายแดนระหว่างไทย-มาเลเซีย (Common Control Area : CCA) การส่งเสริมการส่งออกข้าวชายแดน และความคืบหน้าในการพัฒนาพื้นที่เขตเศรษฐกิจพิเศษใน 4 ตำบลของอำเภอสะเดา จังหวัดสงขลา เพื่อนำเสนอต่อคณะกรรมการส่งเสริมการค้าชายแดนและการลงทุนกับประเทศเพื่อนบ้าน ซึ่งรัฐมนตรีว่าการกระทรวงพาณิชย์เป็นประธาน ต่อไป 



ที่มา : http://www.thaigov.go.th/news/contents/details/4129