รัฐบาลไทย-ข่าวทำเนียบรัฐบาล-ความเชื่อมั่นนักธุรกิจกระเตื้องขึ้น หลังส่งออกและการลงทุนภาครัฐฟื้นตัว  







                                วันพฤหัสบดีที่ 1 มิถุนายน 2560                              





    285  





      พิมพ์    
     
    
















   ความเชื่อมั่นนักธุรกิจกระเตื้องขึ้น หลังส่งออกและการลงทุนภาครัฐฟื้นตัว  
 

   ดัชนีธุรกิจกรุงไทยไตรมาส 1/2560 เพิ่มขึ้นต่อเนื่องเป็นไตรมาสที่ 2 สะท้อนเศรษฐกิจที่ขยายตัวอย่างค่อยเป็นค่อยไป ตามแรงหนุนของมาตรการภาครัฐ และการส่งออกที่ฟื้นตัวดีกว่าคาดการณ์  ชี้แนวโน้มความเชื่อมั่นในไตรมาสที่ 2 มีโอกาสทรงตัว 





   ดัชนีธุรกิจกรุงไทยไตรมาส 1/2560 เพิ่มขึ้นต่อเนื่องเป็นไตรมาสที่ 2 สะท้อนเศรษฐกิจที่ขยายตัวอย่างค่อยเป็นค่อยไป ตามแรงหนุนของมาตรการภาครัฐ และการส่งออกที่ฟื้นตัวดีกว่าคาดการณ์  ชี้แนวโน้มความเชื่อมั่นในไตรมาสที่ 2 มีโอกาสทรงตัว จากความกังวลของนักธุรกิจต่ออุปสงค์ในประเทศที่ยังเปราะบาง ค่าเงินผันผวน และความไม่แน่นอนของปัจจัยต่างประเทศ
        
นายพูลพัฒน์ ศรีเปล่ง รองกรรมการผู้จัดการใหญ่ สายงานบริหารความเสี่ยง ธนาคารกรุงไทย เปิดเผยว่า จากการจัดทำดัชนีธุรกิจกรุงไทย (Krung Thai Business Index: KTBI) ซึ่งธนาคารได้สำรวจความเชื่อมั่นของลูกค้านักธุรกิจกว่า 2,200 รายทั่วประเทศ โดยสำรวจทุกไตรมาสนั้น ปรากฏว่าในไตรมาสที่ผ่านมา ดัชนีเพิ่มขึ้นเหนือระดับปกติ ต่อเนื่องจากไตรมาสสุดท้ายของปีที่ผ่านมา สอดคล้องกับการขยายตัวของ GDP ไตรมาสแรก โดย 4 กลุ่มธุรกิจที่มีความเชื่อมั่นเพิ่มขึ้น และอยู่เหนือระดับปกติ ได้แก่ ธุรกิจการเงินและประกันภัย   ธุรกิจก่อสร้าง โดยเฉพาะกลุ่มรับเหมาโครงการภาครัฐ  ธุรกิจพาณิชยกรรม ได้แก่ธุรกิจขายรถยนต์ในประเทศ ร้านค้าวัสดุก่อสร้าง ธุรกิจขายอาหารและเครื่องดื่ม ขายปลีกน้ำมันและเชื้อเพลิง ธุรกิจอุตสาหกรรม ประกอบด้วยอุตสาหกรรมเหมืองหิน ทราย ผลิตวัสดุก่อสร้าง ชิ้นส่วนยานยนต์ ผลิตอาหาร ผลิตยางแผ่น และยางแท่ง โดยธุรกิจเหล่านี้ ส่วนใหญ่ยอดขายเพิ่มขึ้น หรือได้รับประโยชน์จากการฟื้นตัวของเศรษฐกิจ
             
“หากจำแนกตามภูมิภาค พบว่าความเชื่อมั่นของนักธุรกิจเพิ่มขึ้นใน 4 ภูมิภาค ได้แก่  กรุงเทพฯและปริมณฑล ซึ่งได้รับผลบวกจากการเดินหน้าลงทุนในโครงสร้างพื้นฐานของภาครัฐมากที่สุด  ภาคกลางและภาคตะวันตก ความเชื่อมั่นเพิ่มขึ้นมากที่สุดเมื่อเทียบกับภูมิภาคอื่นๆ ปัจจัยบวกมาจากการส่งออกสินค้าและการค้าชายแดนฝั่งตะวันตก โดยการส่งสินค้าอิเล็กทรอนิกส์ น้ำตาล และเครื่องดื่มช่วยหนุนธุรกิจในภูมิภาค  ภาคเหนือ ความเชื่อมั่นเพิ่มขึ้นเล็กน้อย ซึ่งได้รับอานิสงค์จากการท่องเที่ยวที่ยังขยายตัวในเกณฑ์ดี ภาคตะวันออกเฉียงเหนือ ความเชื่อมั่นเพิ่มขึ้นจากแรงหนุนของรายได้เกษตรกรที่ดีขึ้น โดยเฉพาะกลุ่มผู้ปลูกอ้อยและยางพารา อย่างไรก็ดี  ผลกระทบจากน้ำท่วมรุนแรงในพื้นที่ภาคใต้ และความซบเซาในภาคอสังหาริมทรัพย์ ทำให้ความเชื่อมั่นในภาคตะวันออกและภาคใต้ลดลง”
        
นายพูลพัฒน์ ศรีเปล่ง กล่าวต่อไปว่า ผลสำรวจยังพบว่านักธุรกิจคาดหวังว่าเศรษฐกิจโดยรวม จะมีแรงหนุนจากการใช้จ่ายภาครัฐ เม็ดเงินพัฒนากลุ่มจังหวัดจากงบกลางปีที่จะเข้าสู่ระบบเศรษฐกิจมากขึ้น รวมถึงการเร่งลงทุนในโครงสร้างพื้นฐานด้านคมนาคม และในเขตเศรษฐกิจ EEC แต่ยังมีความกังวลต่ออุปสงค์ในประเทศที่ยังเปราะบาง ค่าเงินผันผวน ความล่าช้าของการลงทุนภาครัฐ และความไม่แน่นอนของปัจจัยต่างประเทศ สำหรับแนวโน้มความเชื่อมั่นในไตรมาสที่ 2 คาดว่ามีโอกาสทรงตัว แม้ว่าภาพรวมเศรษฐกิจยังอยู่ในทิศทางฟื้นตัว เนื่องจากพืชผลสำคัญบางชนิด เช่น ยางพารา ปาล์มน้ำมัน และข้าว ราคาเริ่มปรับลดลงจากไตรมาสก่อนหน้า การลงทุนภาคเอกชนที่ยังไม่ฟื้นตัวดี  รวมทั้งเหตุการณ์ความรุนแรงที่เกิดขึ้นบ่อยครั้ง

ฝ่ายสื่อสารองค์กรและภาพลักษณ์   
โทร. 0-2208-4174-7  



ที่มา : http://www.thaigov.go.th/news/contents/details/4196