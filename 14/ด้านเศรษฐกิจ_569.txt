รัฐบาลไทย-ข่าวทำเนียบรัฐบาล-สรรพสามิตแถลงผลการปราบปรามผู้ผลิตสุรากลั่นชุมชนโดยไม่ได้รับอนุญาตตามข้อสั่งการของนายกรัฐมนตรี







                                วันจันทร์ที่ 5 มิถุนายน 2560                              





    244  





      พิมพ์    
     
    
















   สรรพสามิตแถลงผลการปราบปรามผู้ผลิตสุรากลั่นชุมชนโดยไม่ได้รับอนุญาตตามข้อสั่งการของนายกรัฐมนตรี
 

   กรมสรรพสามิตแถลงผลการปราบปรามผู้ผลิตสุรากลั่นชุมชนโดยไม่ได้รับอนุญาตตามข้อสั่งการของนายกรัฐมนตรี 





   นายสมชาย พูลสวัสดิ์ อธิบดีกรมสรรพสามิต เปิดเผยว่า กรมสรรพสามิตได้เร่งตรวจสอบผลการดำเนินงานให้เป็นไปตามข้อสั่งการของนายกรัฐมนตรีที่มอบหมายให้กระทรวงการคลังและหน่วยงานที่เกี่ยวข้องบูรณาการเร่งรัดการตรวจสอบบทบัญญัติของกฎหมายที่เกี่ยวข้อง และบังคับใช้กฎหมายควบคุมการผลิตสุรากลั่นชุมชนให้เป็นไปอย่างถูกต้องและปลอดภัยยิ่งขึ้น เนื่องจากยังมีผู้ผลิตสุรากลั่นชุมชนโดยไม่ได้รับอนุญาตและดำเนินการอย่างไม่ถูกสุขลักษณะ และก่อให้เกิดอันตรายต่อสุขภาพและผู้ดื่ม ก่อให้เกิดปัญหาน้ำเสียและสุขภาพอื่นๆ กรมสรรพสามิตจึงได้สั่งการให้สำนักงานสรรพสามิตภาคและสำนักงานสรรพสามิตพื้นที่ทั่วประเทศเร่งรัดปฏิบัติงานตามข้อสั่งการของนายกรัฐมนตรีในการตรวจโรงงานสุรากลั่นชุมชน  และดำเนินการกับโรงงานสุรากลั่นชุมชนที่ไม่ปฏิบัติตามกฎหมายสรรพสามิตอย่างเคร่งครัด พร้อมกำชับให้เจ้าหน้าที่ที่เกี่ยวข้องกับการออกใบอนุญาตขายสุรา เข้มงวดและใช้ความรอบคอบในการออกใบอนุญาตขายสุราให้เป็นไปตามกฎหมาย ซึ่งกรมสรรพสามิตถือเป็นนโยบายสำคัญในการปฏิบัติงานของผู้อำนวยการสำนักงานสรรพสามิตภาคและสรรพสามิตพื้นที่

อธิบดีกรมสรรพสามิตกล่าวต่อว่า เมื่อวันที่ 2 มิถุนายน 2560 ได้รับแจ้งจากสายสืบว่ามีการกระทำผิดตามพระราชบัญญัติสุรา พ.ศ. 2493 จึงได้มอบหมายให้ นายธรรมศักดิ์ ลออเอี่ยม ที่ปรึกษาด้านพัฒนาระบบควบคุมทางสรรพสามิต ผู้อำนวยการสำนักตรวจสอบ ป้องกันและปราบปราม และฝ่ายป้องกันและปราบปราม 3 เข้าตรวจค้นและจับกุมผู้กระทำผิดกฎหมายสรรพสามิต ณ โกดังไม่มีเลขที่ แขวงบางหว้า เขตภาษีเจริญ กรุงเทพมหานคร พบของกลาง คือ สุรากลั่นผสม (ยาดอง) จำนวน 54 ถัง (ถังละ 30 ลิตร) 10 แกลอน (แกลอนละ 5 ลิตร) รวมจำนวนน้ำสุรา 1,670 ลิตร และผู้ต้องหา จำนวน 1 ราย

สำหรับผลการปราบปรามผู้กระทำผิดกฎหมายสรรพสามิตทั่วประเทศ ปีงบประมาณ 2560 (ตุลาคม 2559 – พฤษภาคม 2560) พบว่ามีการกระทำผิดตาม พ.ร.บ. สุรา จำนวน 21,386 คดี คิดเป็นเงินค่าปรับ 67,318,909.23 บาท โดยมีของกลางแยกเป็น สุราในประเทศ จำนวน 174,258.135 ลิตร สุราต่างประเทศ จำนวน 93,052.095 ลิตร เชื้อสุรา จำนวน 517.925 กิโลกรัม และเครื่องกลั่น จำนวน 54 ชุด  

ผลการปราบปรามผู้กระทำผิดกฎหมายสรรพสามิตทั่วประเทศ ประเภทสุรายาดอง ปีงบประมาณ 2560 (ตุลาคม 2559 – เมษายน 2560) จำนวน 6,912 คดี คิดเป็นเงินค่าปรับ 29,794,666.30 บาท ของกลางสุรายาดองซึ่งทำมาจากสุราเถื่อน จำนวน 228,119.901 ลิตร  

“หากประชาชนท่านใดทราบเบาะแสการกระทำความผิดเกี่ยวกับสินค้าที่ต้องเสียภาษีสรรพสามิตสามารถแจ้งโดยตรงได้ที่กรมสรรพสามิต หรือสำนักงานสรรพสามิตพื้นที่ทุกแห่งทั่วประเทศ หรือ Call center 1713 ได้ตลอด 24 ชั่วโมง หรือที่ www.excise.go.th หรือแจ้งที่ตู้ ป.ณ. 10 เขตดุสิต กรุงเทพมหานคร 10300 ซึ่งกรมสรรพสามิตจะปกปิดข้อมูลของผู้แจ้งเบาะแสเป็นความลับ และจะมอบสินบนนำจับให้ ภายหลังจากคดีเสร็จสิ้นเรียบร้อยแล้ว”

ฝ่ายประชาสัมพันธ์  สำนักงานเลขานุการกรม กรมสรรพสามิต   
โทร/โทรสาร 0 2241 4778 



ที่มา : http://www.thaigov.go.th/news/contents/details/4266