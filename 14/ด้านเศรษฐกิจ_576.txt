รัฐบาลไทย-ข่าวทำเนียบรัฐบาล-"ปลัดเกษตรฯ" ลงพื้นที่ติดตามสถานการณ์น้ำท่วมขังนาข้าวในพื้นที่ลุ่มต่ำ จ.อ่างทอง พร้อมเร่งเพิ่มเครื่องสูบน้ำเข้าบรรเทาความเดือดร้อนแก่เกษตรกร







                                วันจันทร์ที่ 5 มิถุนายน 2560                              





    132  













   "ปลัดเกษตรฯ" ลงพื้นที่ติดตามสถานการณ์น้ำท่วมขังนาข้าวในพื้นที่ลุ่มต่ำ จ.อ่างทอง พร้อมเร่งเพิ่มเครื่องสูบน้ำเข้าบรรเทาความเดือดร้อนแก่เกษตรกร
 

   "ปลัดเกษตรฯ" ลงพื้นที่ตรวจติดตามสถานการณ์น้ำท่วมขังนาข้าวในพื้นที่ลุ่มต่ำ จ.อ่างทอง เหตุฝนตกหนักต่อเนื่อง เร่งเพิ่มเครื่องสูบน้ำเข้าบรรเทาความเดือดร้อนให้แก่เกษตรก่อนนาข้าวเสียหาย พร้อมให้กำลังแก่เกษตรกร คาดสถานการณ์กลับเข้าสู่ปกติภายใน 2 - 3 วันนี้ 





                  นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยภายหลังตรวจติดตามสถานการณ์น้ำท่วมขังในนาข้าวในพื้นที่ ตำบลจำปาหล่อ อำเภอเมือง จังหวัดอ่างทอง ว่า เนื่องด้วยนายกรัฐมนตรี (พลเอกประยุทธ์ จันทร์โอชา) พร้อมด้วย รัฐมนตรีว่าการกระทรวงเกษตรและสหกรณ์ (พลเอกฉัตรชัย สาริกัลยะ) ได้มีความห่วงใยเกษตรกรที่ได้รับผลกระทบจากปริมาณฝนที่ตกหนักอย่างต่อเนื่อง จึงได้มอบหมายให้ประสานงานกับผู้ว่าราชการจังหวัดในแต่ละพื้นที่ราบลุ่มภาคกลางที่ได้รับผลกระทบ และตรวจติดตามสถานการณ์พร้อมทั้งให้ความช่วยเหลือเกษตรกรอย่างต่อเนื่อง อย่างไรก็ตาม จนถึงขณะนี้(4 มิ.ย.60)ภาพรวมปริมาณฝนที่ตกทั่วประเทศได้ลดลงมาในระดับที่ควบคุมได้ โดยปริมาณน้ำที่ไหลผ่านจาก 4 เขื่อนหลัก ผ่านมาที่จังหวัดนครสวรรค์ ประมาณ 1,000 ลบ.ม./วินาที และไหลลงมาที่เขื่อนเจ้าพระยา ประมาณ 700 ลบ.ม./วินาที ซึ่งอยู่ในระดับภาวะปกติ ขณะที่พื้นที่ในเขื่อนต่าง ๆ ยังสามารถรองรับปริมาณน้ำได้อีกเป็นจำนวนมาก ดังนั้น จึงขอให้เกษตรกรคลายความกังวล ขณะที่พื้นที่ที่มีน้ำท่วมและได้รับผลกระทบในภาพรวมทั้งประเทศมีประมาณ 20 จังหวัด พื้นที่ประมาณ 900,000 กว่าไร่ และมีเกษตรกรได้รับผลกระทบประมาณ 80,000 ราย
                    สำหรับจังหวัดอ่างทอง เป็นอีกหนึ่งจังหวัดในพื้นที่ลุ่มต่ำที่ได้รับผลกระทบจากปริมาณฝนที่ตกหนักอย่างต่อเนื่อง โดยมีพื้นที่ได้รับผลกระทบจากน้ำท่วมขัง ประมาณ 700 กว่าไร่ เป็นพื้นที่ปลูกข้าวประมาณ 300 ไร่ ซึ่งทางผู้ว่าราชการจังหวัดได้เร่งประสานงานไปยังกรมชลประทาน และหน่วยงานองค์การปกครองส่วนท้องถิ่น ซึ่งได้รับการสนับสนุนเครื่องสูบน้ำพร้อมทั้งเร่งดำเนินการสูบน้ำที่ท่วมขังแล้วเมื่อ 2 วันที่ผ่านมา อีกทั้งได้นำเครื่องสูบน้ำมาติดตั้งเพิ่มเติม ซึ่งคาดว่าจะช่วยให้สถานการณ์กลับเข้าสู่ภาวะปกติได้ภายใน 2 - 3 วันนี้ อย่างไรก็ตาม ในส่วนของกระทรวงเกษตรและสหกรณ์ ทางรัฐมนตรีว่าการกระทรวงเกษตรและสหกรณ์ ได้มอบหมายให้เจ้าหน้าที่กระทรวงเกษตรฯ ที่ดูแลด้านพืช ปศุสัตว์ และประมง ออกไปเยี่ยมเยียนเกษตรกร เพื่อเตรียมพื้นที่ของเกษตรกรให้กลับเข้าสู่ภาวะปกติ เพื่อเตรียมพร้อมสำหรับการเพาะปลูก ส่วนพื้นที่อื่นๆ ที่ไม่ได้มีน้ำท่วมขัง หรือไม่ได้รับผลกระทบ ซึ่งกำลังเข้าสู่ช่วงฤดูกาลเพาะปลูกตามปกตินั้น ทางกระทรวงเกษตรฯ ได้จัดงานวันถ่ายทอดเทคโนโลยี (Field Day) ณ ศูนย์เรียนรู้การเพิ่มประสิทธิภาพการผลิตสินค้าเกษตรทั่วประเทศ โดยได้เตรียมปัจจัยการผลิต การให้บริการข้อมูลเกี่ยวกับการเพาะปลูกให้แก่เกษตรกร ซึ่งคาดว่าจะช่วยลดผลกระทบจากปัญหาน้ำท่วมขังในพื้นที่ต่างๆ และสามารถดำเนินการเพาะปลูกได้อย่างมีประสิทธิภาพต่อไป
            "สำหรับแนวทางการให้ความช่วยเหลือนั้น ในส่วนพื้นที่ที่มีความเสียหายสิ้นเชิง ทางกระทรวงมหาดไทย โดยผู้ว่าราชการจังหวัดจะได้ประสานกับทางเกษตรจังหวัด ปศุสัตว์จังหวัด และประมงจังหวัด เพื่อสำรวจความเสียหายที่เกิดขึ้น ซึ่งหากพบว่ามีความเสียหายสิ้นเชิงก็จะใช้ระเบียบกระทรวงการคลังในการให้ความช่วยเหลือเกษตรกร ส่วนในพื้นที่ที่เสียหายไม่สิ้นเชิง กระทรวงเกษตรฯ จะประสานให้ความช่วยเหลือในแต่ละพื้นที่เป็นจุดๆ ไป เช่น ช่วยเหลือด้านเมล็ดพันธุ์พืช พันธุ์สัตว์น้ำ เป็นต้น ทั้งนี้ นายกรัฐมนตรีได้มีความห่วงใยเกษตรกร จึงสั่งการให้หน่วยงานราชการได้เร่งบูรณาการประสานความร่วมมือในการแก้ไขปัญหาให้เกษตรกรโดยเร็วที่สุด"  นายธีรภัทร กล่าว


กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
 
 

 



ที่มา : http://www.thaigov.go.th/news/contents/details/4292