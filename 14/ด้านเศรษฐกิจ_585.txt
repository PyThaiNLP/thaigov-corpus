รัฐบาลไทย-ข่าวทำเนียบรัฐบาล-กรมเจ้าท่าชี้แจงกรณีพบคราบน้ำมันลอยติดแนวชายหาดเกาะพะงัน จังหวัดสุราษฎร์ธานี







                                วันอังคารที่ 6 มิถุนายน 2560                              





    152  













   กรมเจ้าท่าชี้แจงกรณีพบคราบน้ำมันลอยติดแนวชายหาดเกาะพะงัน จังหวัดสุราษฎร์ธานี
 

   กรมเจ้าท่าชี้แจงกรณีมีประชาชนในพื้นที่อ่าวหินกอง ตำบลเกาะพะงัน จังหวัดสุราษฎร์ธานี พบคราบน้ำมันสีดำลอยมาติดตามแนวชายหาดเป็นระยะทางยาวกว่า 500 เมตร และมีความกังวลถึงผลกระทบที่อาจเกิดขึ้นต่อพื้นที่ป่าโกงกาง และสัตว์น้ำ ตลอดจนภาพลักษณ์ด้านการท่องเที่ยว  





   นายศรศักดิ์ แสนสมบัติ อธิบดีกรมเจ้าท่า กระทรวงคมนาคม กล่าวว่า คราบน้ำมันที่ปรากฏเป็นข่าวนั้น คาดว่าอาจเกิดจากการลักลอบปล่อยน้ำปนเปื้อนน้ำมันของเรือต่างถิ่นกลางทะเล และถูกคลื่นและลมพัดเข้าใกล้ฝั่ง ซึ่งกรมเจ้าท่า โดยสำนักงานเจ้าท่าภูมิภาคสาขาเกาะพะงัน ร่วมกับเทศบาลตำบลเพชรพะงัน ดำเนินการตรวจสอบบริเวณอ่าวหินกองและอ่าวข้างเคียง ปรากฏว่าไม่พบคราบน้ำมันบริเวณชายหาดดังกล่าว คาดว่าอาจถูกคลื่นและลมพัดกลับไปในทะเล และบางส่วนเกิดการแตกตัวและสลายตัว โดยปกติคราบน้ำมันจากใต้ท้องเรือหรือน้ำมันเครื่องเรือที่ใช้มีลักษณะลอยบนผิวน้ำ ซึ่งส่งผลกระทบต่อหอยกลมและป่าชายเลนน้อยมาก แต่หากคราบน้ำมันดังกล่าวถูกพัดเข้าใกล้ฝั่งหรือบริเวณชายหาด อาจทำให้เกิดผลกระทบต่อการท่องเที่ยว สำนักงานเจ้าท่าภูมิภาคสาขาเกาะพะงัน ร่วมกับองค์กรปกครองส่วนท้องถิ่นในพื้นที่ ได้เฝ้าระวังคราบน้ำมันบางส่วนที่ยังสลายตัวไม่หมด และถูกคลื่นและลมพัดกลับมายังบริเวณชายหาด


กรมเจ้าท่าได้กำชับและมอบให้สำนักงานเจ้าท่าภูมิภาคสาขา ร่วมกับหน่วยงานในพื้นที่ ตรวจตราและกวดขันมิให้เรือทำการลักลอบทิ้งน้ำปนเปื้อนน้ำมันลงในทะเล ซึ่งหากพบคราบน้ำมันใกล้ฝั่งให้รีบดำเนินการขจัดทันที พร้อมทั้งประชาสัมพันธ์ให้ชาวเรือทราบถึงบทลงโทษการลักลอบทิ้งน้ำปนเปื้อนน้ำมันหรือเคมีภัณฑ์ลงในแม่น้ำ ลำคลอง ทะเล และแหล่งน้ำสาธารณะ ซึ่งมีโทษตามมาตรา 119 ทวิ แห่งพระราชบัญญัติการเดินเรือในน่านน้ำไทย โดยผู้ใดฝ่าฝืนต้องระวางโทษจำคุกไม่เกินสามปี หรือปรับไม่เกินหกหมื่นบาทหรือทั้งจำทั้งปรับ และต้องชดใช้เงินค่าใช้จ่ายที่ต้องเสียไปในการแก้ไขสิ่งเป็นพิษ หรือชดใช้ค่าเสียหายเหล่านั้นด้วย
ทั้งนี้ หากผู้ใดพบเห็นการทิ้งน้ำปนเปื้อนน้ำมันลงในแหล่งน้ำสาธารณะ สามารถแจ้งได้ที่สำนักงานเจ้าท่าภูมิภาคสาขาในพื้นที่ดังกล่าว หรือสายด่วนกรมเจ้าท่า 1199 ตลอด 24 ชั่วโมง เพื่อกรมเจ้าท่าจะได้ขจัดคราบดังกล่าวตามหลักวิชาการ พร้อมทั้งดำเนินคดีต่อผู้ที่ฝ่าฝืนต่อไป 



ที่มา : http://www.thaigov.go.th/news/contents/details/4319