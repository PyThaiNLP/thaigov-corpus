รัฐบาลไทย-ข่าวทำเนียบรัฐบาล-การทางพิเศษแห่งประเทศไทยดำเนินโครงการทางพิเศษสายพระราม 3 - ดาวคะนอง - วงแหวน รอบนอกกรุงเทพมหานครด้านตะวันตก







                                วันอังคารที่ 6 มิถุนายน 2560                              





    359  













   การทางพิเศษแห่งประเทศไทยดำเนินโครงการทางพิเศษสายพระราม 3 - ดาวคะนอง - วงแหวน รอบนอกกรุงเทพมหานครด้านตะวันตก
 

   การทางพิเศษแห่งประเทศไทย (กทพ.) กระทรวงคมนาคม เตรียมดำเนินโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก เพื่อขยายโครงข่ายทางพิเศษรองรับการเดินทางระหว่างพื้นที่ชั้นนอกและชั้นในกรุงเทพฯ  





   นายจิรุตม์ วิศาลจิตร ผู้ตรวจราชการกระทรวงคมนาคม ในฐานะโฆษกกระทรวงฯ กล่าวว่า กทพ. ได้ดำเนินการศึกษาความเหมาะสมทางด้านวิศวกรรม เศรษฐกิจ การเงิน และผลกระทบสิ่งแวดล้อม โครงการทางพิเศษสายพระราม 3 - ดาวคะนอง - วงแหวนรอบนอกฯ แล้วเสร็จ ซึ่งคณะกรรมการสิ่งแวดล้อมแห่งชาติได้มีมติเห็นชอบรายงานการวิเคราะห์ผลกระทบสิ่งแวดล้อมของโครงการฯ แล้ว ขณะนี้อยู่ระหว่างขอความเห็นจากหน่วยงานต่าง ๆ และกระทรวงฯ จะเสนอคณะรัฐมนตรีพิจารณาอนุมัติให้ดำเนินโครงการฯ โดยเร็วต่อไป

โครงการทางพิเศษสายพระราม 3 - ดาวคะนอง - วงแหวนรอบนอกฯ มีวัตถุประสงค์เพื่อขยายโครงข่ายทางพิเศษให้สามารถรองรับการเดินทางระหว่างพื้นที่ชั้นนอกและพื้นที่ชั้นในกรุงเทพฯ เพื่อช่วยแบ่งเบาปัญหาจราจรติดขัดบนถนนพระรามที่ 2 ช่วงดาวคะนอง - วงแหวนรอบนอกฯ และทางพิเศษเฉลิมมหานคร ช่วงบางโคล่ - ดาวคะนอง เป็นเส้นทางการเดินทางและขนส่งสินค้าในกรณีเกิดเหตุการณ์ภัยธรรมชาติและเหตุฉุกเฉิน เช่น อุทกภัย เป็นต้น และเป็นเส้นทางทดแทนกรณีปิดซ่อมบำรุงสะพานพระราม 9

ทั้งนี้ โครงการฯ มีมูลค่าการลงทุน 31,244 ล้านบาท ประกอบด้วย ค่าจัดกรรมสิทธิ์ที่ดิน 807 ล้านบาท ค่าก่อสร้าง (รวมค่าควบคุมงาน) 30,437 ล้านบาท ระยะทาง 18.7 กิโลเมตร มีจุดเริ่มต้นเชื่อมต่อกับโครงการทางยกระดับบนทางหลวงหมายเลข 35 (ธนบุรี - ปากท่อ) บริเวณ กม.13+000 ถนนพระรามที่ 2 เป็นทางยกระดับขนาด 6 ช่องจราจร ซ้อนทับตามแนวเกาะกลางของถนนพระรามที่ 2 จนถึงด่านเก็บค่าผ่านทางดาวคะนอง จากนั้นซ้อนทับบนทางพิเศษเฉลิมมหานครถึงบริเวณถนนพระรามที่ 3 ใกล้กับทางแยกต่างระดับบางโคล่ ช่วงข้ามแม่น้ำเจ้าพระยาก่อสร้างสะพานใหม่ขนาด 8 ช่องจราจร (ทิศทางละ 4 ช่องจราจร) ขนานอยู่ทางด้านทิศใต้ของสะพานพระราม 9 โดยมีทางขึ้น - ลง รวม 7 แห่ง
  



ที่มา : http://www.thaigov.go.th/news/contents/details/4320