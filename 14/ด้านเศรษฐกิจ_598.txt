รัฐบาลไทย-ข่าวทำเนียบรัฐบาล-กระทรวงคมนาคมดำเนินโครงการศึกษาความเหมาะสมทางด้านวิศวกรรม เศรษฐกิจและสิ่งแวดล้อม และออกแบบรายละเอียดโครงข่ายทางเชื่อมระหว่างทางยกระดับอุตราภิมุขและทางพิเศษศรีรัช – วงแหวนรอบนอกฯ







                                วันพุธที่ 7 มิถุนายน 2560                              





    187  













   กระทรวงคมนาคมดำเนินโครงการศึกษาความเหมาะสมทางด้านวิศวกรรม เศรษฐกิจและสิ่งแวดล้อม และออกแบบรายละเอียดโครงข่ายทางเชื่อมระหว่างทางยกระดับอุตราภิมุขและทางพิเศษศรีรัช – วงแหวนรอบนอกฯ
 

   กระทรวงคมนาคม โดยสำนักงานนโยบายและแผนการขนส่งและจราจร (สนข.) ศึกษาความเหมาะสมทางด้านวิศวกรรม เศรษฐกิจและสิ่งแวดล้อม  





และออกแบบรายละเอียดโครงข่ายทางเชื่อมระหว่างทางยกระดับอุตราภิมุข (ดอนเมืองโทลล์เวย์) และทางพิเศษศรีรัช-วงแหวนรอบนอกกรุงเทพมหานคร เพื่อเสริมโครงข่ายการเดินทาง บรรเทาปัญหาการจราจรติดขัดบริเวณคอขวด ให้ประชาชนได้รับความสะดวกในการเดินทางบนทางพิเศษโดยไม่ต้องลงสู่ถนนระดับพื้น และเป็นทางเลือกการเดินทางในชั่วโมงเร่งด่วน

นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานประชุมโครงการศึกษาความเหมาะสมทางด้านวิศวกรรม เศรษฐกิจและสิ่งแวดล้อม และออกแบบรายละเอียดโครงข่ายทางเชื่อมระหว่างทางยกระดับอุตราภิมุขและทางพิเศษศรีรัช - วงแหวนรอบนอกกรุงเทพฯ เมื่อวันที่ 1 มิถุนายน 2560 ณ ห้องประชุมกระทรวงคมนาคม โดยมี นายสรพงศ์ ไพฑูรย์พงษ์ ผู้ช่วยปลัดกระทรวงฯ นายชัยวัฒน์ ทองคำคูณ ผู้อำนวยการ สนข. ผู้แทนจากกรมทางหลวง การทางพิเศษแห่งประเทศไทย (กทพ.) และการรถไฟแห่งประเทศไทย เข้าร่วมการประชุม

สนข. ได้รายงานผลการศึกษาความเหมาะสมทางด้านวิศวกรรม เศรษฐกิจและสิ่งแวดล้อม และออกแบบรายละเอียดโครงข่ายทางเชื่อมฯ ดังนี้

1. แนวเส้นทางมีจุดเริ่มต้นบริเวณต่างระดับรัชวิภา ลอดใต้ทางยกระดับอุตราภิมุขไปตามแนวถนนกำแพงเพชร 2 ยกข้ามทางพิเศษศรีรัช ทางพิเศษศรีรัช - วงแหวนรอบนอกกรุงเทพฯ โครงการรถไฟฟ้าสายสีแดง ข้ามคลองเปรมประชากรแล้วเชื่อมเข้าทางพิเศษศรีรัช - วงแหวนรอบนอกกรุงเทพฯ

2. รูปแบบโครงการฯ เป็นทางยกระดับ ขนาด 4 ช่องจราจรไป-กลับ ความกว้างโครงสร้างแต่ละทิศทาง 10.40 เมตร ความยาวจากทางพิเศษศรีรัช - วงแหวนรอบนอกกรุงเทพฯ มุ่งหน้าทางยกระดับอุตราภิมุข ระยะทาง 1,397 เมตร ส่วนความยาวจากทางยกระดับอุตราภิมุขมุ่งหน้าทางพิเศษศรีรัช - วงแหวนรอบนอกกรุงเทพฯ ระยะทาง 2,280 เมตร
 
3. งบประมาณดำเนินการ ประกอบด้วย ค่าก่อสร้างงานโยธาและโครงสร้าง ค่างานระบบไฟฟ้าและเครื่องกล และรื้อย้ายสาธารณูปโภค จำนวน 4,230.5 ล้านบาท และค่าจัดกรรมสิทธิ์ที่ดิน 13 แปลง 1 ไร่ 2 งาน 95 ตารางวา จำนวน 272.67 ล้านบาท

4. รูปแบบการลงทุนที่เหมาะสมคือ การร่วมลงทุนระหว่างรัฐกับเอกชน (Public - Private Partnership : PPP) โดยการให้สัมปทานแก่เอกชน ซึ่งเอกชนเป็นผู้รับภาระความเสี่ยงด้านปริมาณจราจรและรายได้ รวมทั้งก่อสร้างและโอนให้เป็นของรัฐ โดยกำหนดอายุสิ้นสุดสัมปทาน พ.ศ. 2585 เพื่อให้เอกชนมีความมั่นใจว่าจะสามารถคืนทุนและมีผลตอบแทนตามที่คาดหวัง

5. ดำเนินการตามขั้นตอนใน พ.ร.บ. การให้เอกชนร่วมลงทุนในกิจการของรัฐ พ.ศ. 2556 โดยการให้เอกชนเข้าร่วมลงทุนแบบไม่ใช้วิธีประมูล หรือแบบที่คัดเลือกคุณสมบัติเบื้องต้นของเอกชนผู้ร่วมลงทุน และพิจารณาทำสัญญาร่วมลงทุนโดยอิงกับสัญญาสัมปทานเดิมของผู้รับสัมปทานตามสัญญาเดิมที่ได้ดำเนินการไปแล้ว

ทั้งนี้ สนข. จะเสนอรายละเอียดการดำเนินโครงการฯ และรูปแบบการลงทุนให้คณะกรรมการจัดระบบการจราจรทางบก (คจร.) พิจารณาในเดือนมิถุนายนนี้ โดยเสนอให้ คจร. เห็นชอบให้ กทพ. เป็นเจ้าของโครงการฯ และเปิดประมูลแบบ PPP ใช้วิธีเจรจากับรายเดิมคือ บริษัท ทางด่วนและรถไฟฟ้ากรุงเทพ จำกัด (มหาชน) ผู้ให้บริการทางพิเศษศรีรัช - วงแหวนรอบนอกกรุงเทพฯ และบริษัท ทางยกระดับดอนเมือง จำกัด (มหาชน) ผู้ให้บริการทางยกระดับอุตราภิมุข นอกจากนี้ ที่ประชุมได้มอบให้ สนข. ศึกษาแนวทางการเชื่อมต่อระหว่างทางพิเศษศรีรัชกับโครงการทางด่วนขั้นที่ 3 สายเหนือ ตอน N2 เพื่อเพิ่มประสิทธิภาพการเชื่อมโยงโครงข่ายทางพิเศษ และเพิ่มทางเลือกการเดินทางให้กับประชาชน คาดว่าจะใช้เวลาศึกษาประมาณ 8 เดือน



ที่มา : http://www.thaigov.go.th/news/contents/details/4343