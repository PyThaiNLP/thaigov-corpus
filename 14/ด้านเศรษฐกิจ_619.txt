รัฐบาลไทย-ข่าวทำเนียบรัฐบาล-พาณิชย์ผลักดัน “การค้า ท่องเที่ยว” ผ่านตลาดต้องชม







                                วันศุกร์ที่ 9 มิถุนายน 2560                              





    317  













   พาณิชย์ผลักดัน “การค้า ท่องเที่ยว” ผ่านตลาดต้องชม
 

   นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า รัฐบาลได้ให้ความสำคัญในการยกระดับเศรษฐกิจชุมชนให้เข้มแข็ง โดยจัดกิจกรรมต่างๆ กระจายเข้าสู่ท้องถิ่นให้มากขึ้น รวมทั้งต้องช่วยผู้ประกอบการรายย่อยในการพัฒนาสินค้าด้วยเทคโนโลยี  





   หาช่องทางการจำหน่ายและร่วมมือกับหน่วยงานที่เกี่ยวข้อง ทั้งกระทรวงเกษตรและสหกรณ์ กระทรวงมหาดไทย กระทรวงการท่องเที่ยวและกีฬา เพื่อสนับสนุนให้เกิดกิจกรรมในท้องถิ่นสามารถดึงดูดนักท่องเที่ยวเข้าไปจับจ่ายเลือกซื้อสินค้า เป็นการสร้างงานสร้างรายได้ให้กับชุมชนอย่างแท้จริง
          “ตลาดต้องชม” เป็นกิจกรรมหนึ่งของกระทรวงพาณิชย์ที่ต้องการสนับสนุนให้สมาชิกในชุมชน        มีสถานที่จำหน่ายผลผลิตทางการเกษตร ผลิตภัณฑ์ชุมชนวัฒนธรรมท้องถิ่นที่แสดงให้เห็นถึงอัตลักษณ์     ที่มีคุณค่าของชุมชน โดยในปี 2560 กระทรวงพาณิชย์มีเป้าหมายจะเปิดตลาดต้องชมให้ครบ 75 แห่ง เมื่อ รวมกับตลาดต้องชมที่มีอยู่เดิมแล้ว จะมีตลาดต้องชมกว่า 150 แห่งทั่วประเทศ
          จังหวัดบุรีรัมย์เป็นอีกจังหวัดหนึ่งที่มีทรัพยากรการท่องเที่ยวที่สำคัญ โดยเฉพาะอย่างยิ่ง          แหล่งโบราณสถานศิลปะแบบขอมโบราณที่มีอยู่มากมายกระจายอยู่ในหลายพื้นที่ เป็นเมืองเกษตรกรรมและหัตถกรรม แหล่งปลูกข้าวหอมมะลิที่มีคุณภาพดี เป็นแหล่งทอผ้าไหมที่สวยงามและมีชื่อเสียง พื้นที่ตั้งมี  อาณาเขตติดต่อกับประเทศเพื่อนบ้าน จึงทำให้มีความหลากหลายของเชื้อชาติซึ่งก่อให้เกิดความหลากหลายของประเพณีวัฒนธรรม คำขวัญของจังหวัดคือ “เมืองปราสาทหิน ถิ่นภูเขาไฟ ผ้าไหมสวย รวยวัฒนธรรม” เป็นเมืองปราสาท 2 ยุค คือ ยุคของโบราณได้แก่ปราสาทพนมรุ้ง และยุคปราสาทสายฟ้า มีการแข่งขันฟุตบอล และสนามแข่งรถที่ได้มาตรฐานสากล
          ในวันที่ 9 มิถุนายน 2560 กระทรวงพาณิชย์กำหนดให้มีการเปิดตลาดต้องชม “ถนนคนเดิน ถมหมืด  ถมมอ” ที่อำเภอนางรอง จังหวัดบุรีรัมย์ ตั้งอยู่ถนนณรงค์ดำริและถนนสืบสหการ บริเวณหน้าที่ว่าการอำเภอนางรอง จังหวัดบุรีรัมย์ “ถมหมืด ถมมอ” เป็นภาษานางรองที่แปลว่า “มากมาย ถมเถ” ซึ่งบริเวณตลาดสองข้างทางจะประดับไปด้วย “เสานางเรียง” เป็นเสาไฟที่มีภาษานางรองพร้อมคำแปลไว้ให้อ่าน สะท้อนถึงวัฒนธรรมประเพณีและวิถีชีวิตของชาวนางรองเป็นตลาดชุมชนที่ผสมผสานวิถีชุมชน วัฒนธรรมและภาษาท้องถิ่น เป็นแหล่งรวบรวมสินค้าท้องถิ่นมากมาย อาทิ อาหารพื้นเมือง ผลิตภัณฑ์ชุมชน และผลผลิตทาง การเกษตรของเกษตรกรและผู้ประกอบการ ในเขตอำเภอนางรอง และอำเภอใกล้เคียง มาจำหน่ายทุกศุกร์-เสาร์ ตั้งแต่เวลา 16.00 น.-22.00 น. ถนนคนเดิน ถมหมืด ถมมอ เป็นแหล่งสร้างรายได้ให้กับคนในพื้นที่   โดยมียอดจำหน่ายสินค้าเฉลี่ยวันละประมาณ 300,000-400,000 บาท และเป็นสถานที่แสดงออกด้านศิลปะ วัฒนธรรมของคนในชุมชน หมุนเวียนมาให้ชมทุกสัปดาห์ ซึ่งถนนคนเดิน ถมหมืด ถมมอ มีพื้นที่ลานกิจกรรมที่เรียกว่า “เดิ่นระอิ๊กระเอิด” สำหรับการแสดงศิลปวัฒนธรรมและยังมีขันโตกไว้สำหรับนั่งรับประทานอาหารและชมการแสดงพักผ่อนสบายๆ ด้วย      
“ตลาดต้องชมเป็นโครงการหนึ่งที่กระทรวงพาณิชย์ส่งเสริมให้เกิดในท้องถิ่น เพื่อเป็นศูนย์กลางการค้าการท่องเที่ยวของชุมชน ก่อให้เกิดการจับจ่ายใช้สอยในพื้นที่ เกิดการพัฒนาคุณภาพสินค้าและผลิตภัณฑ์ รวมทั้งส่งเสริมให้มีการนำอัตถลักษณ์และเอกลักษณ์ของท้องถิ่นมาแสดงให้สังคมได้รับรู้และชื่นชมโดยทั่วกัน” นางอภิรดี กล่าว 



ที่มา : http://www.thaigov.go.th/news/contents/details/4409