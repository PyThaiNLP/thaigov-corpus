รัฐบาลไทย-ข่าวทำเนียบรัฐบาล-"ปลัดกระทรวงเกษตรฯ” เปิดประชุมใหญ่สามัญ ประจำปี 2560 ชุมนุมสหกรณ์ออมทรัพย์แห่งประเทศไทย จำกัด 







                                วันเสาร์ที่ 10 มิถุนายน 2560                              





    388  













   "ปลัดกระทรวงเกษตรฯ” เปิดประชุมใหญ่สามัญ ประจำปี 2560 ชุมนุมสหกรณ์ออมทรัพย์แห่งประเทศไทย จำกัด 
 

   "ปลัดเกษตรฯ” เปิดประชุมใหญ่สามัญ ปี 2560 ชุมนุมสหกรณ์ออมทรัพย์แห่งประเทศไทย จำกัด น้อมนำหลักปรัชญาเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดช มาปรับใช้ในงานสหกรณ์ พร้อมให้ยึดถือความซื่อสัตย์สุจริตเพื่อให้สหกรณ์มีความเข้มแข็งอย่างยั่งยืน 





                 นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยภายหลังเป็นประธานในพิธีเปิดงานการจัดประชุมใหญ่สามัญ ประจำปี 2560 ชุมนุมสหกรณ์ออมทรัพย์แห่งประเทศไทย จำกัด ณ ศูนย์แสดงสินค้าและการประชุมอิมแพ็คเมืองทองธานี จังหวัดนนทบุรี ว่า  ประเทศไทยได้นำเอาสหกรณ์มาใช้เป็นเครื่องมือในการพัฒนาเศรษฐกิจและสังคมของประเทศ โดยมุ่งหวังให้ประชาชนได้เข้าไปมีส่วนร่วมในการจัดตั้งและดำเนินงานสหกรณ์ ในฐานะการเป็นองค์การของสมาชิก เพื่อสมาชิก โดยสมาชิก เพื่อการยกระดับฐานะความเป็นอยู่ของสมาชิก ซึ่งยึดมั่นในหลักการและวิธีการสหกรณ์ ตลอดระยะเวลาที่ผ่านมา การสหกรณ์ไทยมีพัฒนาการมาโดยตลอด โดยเป็นกลไกหนึ่งในการพัฒนาเศรษฐกิจของประเทศ และเป็นที่ยอมรับของประชาชนทั้งในและต่างประเทศ
              กระทรวงเกษตรและสหกรณ์ได้มีการยกระดับสหกรณ์ 7,000 กว่าแห่งทั่วประเทศ ซึ่งรวมถึงสหกรณ์ออมทรัพย์ต่างๆ ด้วย เพื่อนำไปสู่การพัฒนาในระยะยาว โดยรัฐมนตรีว่าการกระทรวงเกษตรและสหกรณ์ (พลเอกฉัตรชัย สาระกัลยะ) ได้มอบหมายให้กรมส่งเสริมสหกรณ์ และกรมตรวจบัญชีสหกรณ์ได้เข้ามาดำเนินการในการจัดระดับชั้นสหกรณ์ พร้อมทั้งมีการวางหลักเกณฑ์ต่างๆ อันจะนำไปสู่ความเชื่อมั่นในสหกรณ์เพิ่มมากขึ้น โดยหลังจากนี้ทางกระทรวงเกษตรฯ จะดำเนินการอย่างใกล้ชิดกับสหกรณ์ทั่วประเทศ โดยเฉพาะสถาบันที่เกี่ยวข้องด้านการเงิน โดยจะมีคณะทำงานติดตามการทำงาน และมีระบบการเชื่อมโยงข้อมูลเพื่อนำไปสู่การติดตามตรวจสอบได้อย่างทันท่วงที อย่างไรก็ตาม จะมีการรับฟังความคิดเห็นจากผู้แทนสหกรณ์ ทั้งสหกรณ์ออมทรัพย์ สหกรณ์เครดิตยูเนี่ยน เกี่ยวกับการวางหลักเกณฑ์ที่จะเข้ามาติดตามการทำงาน เพื่อให้เกิดความเชื่อมั่นระบบสหกรณ์ในระยะยาว
              สำหรับการรายงานผลการดำเนินงาน ของชุมนุมสหกรณ์ออมทรัพย์แห่งประเทศไทย จำกัด (ชสอ.) ปีบัญชี 2559        ได้ประสบผลสำเร็จและมีความก้าวหน้า โดยชุมนุมสหกรณ์ออมทรัพย์ฯ ได้มีบทบาทในการเป็นศูนย์กลางของสหกรณ์ออมทรัพย์ไทย การช่วยเหลือเกื้อกูลกัน ส่งเสริมการออม และพัฒนาขบวนการสหกรณ์ให้เข้มแข็งอย่างดียิ่ง
              “นอกจากนี้ ได้ฝากให้ชุมนุมสหกรณ์ออมทรัพย์ฯ และสหกรณ์ออมทรัพย์ทั่วประเทศ ได้น้อมนำหลักปรัชญาเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดช นำไปใช้ในการดำเนินงานด้านสหกรณ์อย่างต่อเนื่องและจริงจัง ตลอดทั้งการนำระบบสหกรณ์มาปรับใช้ในการแก้ปัญหา โดยการช่วยเหลือตนเอง ช่วยเหลือซึ่งกันและกัน บนพื้นฐานของอุดมการณ์ หลักการ และวิธีการสหกรณ์ มีความซื่อสัตย์สุจริตยึดหลักธรรมมาภิบาลในการบริหารจัดการสหกรณ์ และส่งเสริมการออม อันจะส่งผลให้สหกรณ์มีความเข้มแข็งมั่นคงและยั่งยืน ซึ่งจะสอดรับกับภาครัฐในการขับเคลื่อนประเทศด้วยกลไกประชารัฐ โดยสหกรณ์สามารถเป็นโซ่กลาง  ส่งผ่านการสนับสนุนของรัฐบาลไปยังประชาชนในพื้นที่ ทำให้ประชาชนช่วยเหลือตัวเองได้  โดยสหกรณ์ถือเป็นรากฐานในการพัฒนาระบบเศรษฐกิจ และเป็นองค์กรภาคประชาชนที่มีพลังในการพัฒนาเศรษฐกิจให้มีความเจริญก้าวหน้าและมั่นคง” นายธีรภัทร กล่าว
              พลโท ดร.วีระ วงศ์สรรค์ ประธานกรรมการ ชสอ. กล่าวว่า การจัดประชุมครั้งนี้ เพื่อให้สมาชิกได้รับทราบผลการดำเนินงาน แผนงานและงบประมาณประจำปี 2560 รวมถึงการเลือกตั้งประธานกรรมการ กรรมการดำเนินการและผู้ตรวจสอบกิจการชุดใหม่ สำหรับการบริหารงานในรอบปีบัญชีที่ผ่านมา ชสอ. มีสหกรณ์สมาชิก 1,079 สหกรณ์ มีสินทรัพย์รวม 110,018 ล้านบาท เพิ่มมากขึ้นกว่าปีก่อน 12,025 ล้านบาท คิดเป็น ร้อยละ 12.27 ของปีก่อน สามารถบริหารสินทรัพย์ให้เกิดกำไรสุทธิ 1,356 ล้านบาท สามารถจ่ายเงินปันผลได้ในอัตราร้อยละ 5.80 และเงินเฉลี่ยคืน ร้อยละ 4.00 ซึ่ง ชสอ.ได้จัดทำระบบธรรมาภิบาลในการบริหารงานตามแนวทางของกรมส่งเสริมสหกรณ์ ส่งผลให้การประเมินอยู่ในระดับดีเลิศ และสามารถรักษาระดับการจัดอันดับความน่าเชื่อถือองค์กร จากบริษัททริสเรทติ่ง จำกัด ที่ระดับ A- นอกจากนี้ ยังได้ร่วมกับขบวนการสหกรณ์ไทย จัดทำแนวทางการปฏิรูประบบการบริหารจัดการสหกรณ์ออมทรัพย์ โดยตระหนักถึงความสำคัญในการเสริมสร้างความมั่นคงทางด้านเสถียรภาพทางการเงินและความมั่นคงทางด้านการบริหารจัดการเชิงคุณภาพให้กับสหกรณ์ออมทรัพย์ และสนับสนุนการจัดกิจกรรมเพื่อชุมชนและสังคม
              นอกจากนี้ ปลัดกระทรวงเกษตรและสหกรณ์ได้มอบโล่เกียรติคุณให้กับสหกรณ์ออมทรัพย์ที่ให้การสนับสนุนและใช้บริการธุรกรรมกับ ชุมนุมสหกรณ์ออมทรัพย์แห่งประเทศไทย จำกัด (ชสอ.) สหกรณ์ออมทรัพย์และนักสหกรณ์ดีเด่น ชมรมสหกรณ์ออมทรัพย์ภาคดีเด่น และผลงานนวัตกรรมการบริหารจัดการสหกรณ์ออมทรัพย์ดีเด่นระดับประเทศ


กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@opsmoac.go.th
moac58@gmail.com
www.moac.go.th
www.facebook.com/kasetthai

 



ที่มา : http://www.thaigov.go.th/news/contents/details/4432