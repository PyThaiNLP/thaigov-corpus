รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ประชุมหัวหน้าหน่วยงานในสังกัดกระทรวงคมนาคม (13 มิถุนายน 2560) 







                                วันศุกร์ที่ 16 มิถุนายน 2560                              





    99  













   นายอาคม เติมพิทยาไพสิฐ รัฐมนตรีว่าการกระทรวงคมนาคม ประชุมหัวหน้าหน่วยงานในสังกัดกระทรวงคมนาคม (13 มิถุนายน 2560) 
 

   นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานการประชุมหัวหน้าหน่วยงานในสังกัดกระทรวงคมนาคม เมื่อวันที่ 13 มิถุนายน 2560 โดยมี นายพิชิต อัคราทิตย์ รัฐมนตรีช่วยว่าการกระทรวงคมนาคม นายชาติชาย ทิพย์สุนาวี ปลัดกระทรวงคมนาคม  





   ผู้บริหารระดับสูงและหัวหน้าหน่วยงานในสังกัด เข้าร่วมการประชุม ณ ห้องประชุมกระทรวงคมนาคม ซึ่งสรุปผลการประชุม ดังนี้
 
1. ครม. อนุมัติหลักการร่างกฎกระทรวงกำหนดหลักเกณฑ์ วิธีการ และเงื่อนไขเกี่ยวกับการประกัน พ.ศ. .... ซึ่งมีสาระสำคัญเป็นการกำหนดหลักเกณฑ์ วิธีการ และเงื่อนไขเกี่ยวกับการประกันสำหรับความผิดของผู้ขนส่งที่ดำเนินการรับขนทางอากาศภายใน เข้ามาใน หรือออกไปนอกราชอาณาจักร โดยกระทรวงฯ ได้ศึกษาแนวทางของกฎหมายระหว่างประเทศและกฎหมายของต่างประเทศ รวมทั้งสอบถามความคิดเห็นไปยังหน่วยงานที่เกี่ยวข้อง ได้แก่ สมาคมการขนส่งทางอากาศระหว่างประเทศ (International Air Operators Association : IATA) คณะกรรมการดำเนินงานธุรกิจการบินกรุงเทพ (Airline Operations Committee : AOC) สมาคมธุรกิจของการบิน (Board of Airline Representatives : BAR) และสายการบินของไทย จำนวน 41 สายการบิน เพื่อรับฟังความคิดเห็นต่อร่างกฎกระทรวงดังกล่าวให้เป็นไปด้วยความถูกต้อง เหมาะสม สอดรับกับแนวทางปฏิบัติในอุตสาหกรรมการบิน และเกิดประโยชน์สูงสุดแก่สาธารณชน สาระสำคัญของกฎกระทรวงฯ สรุปดังนี้
 
 1) กำหนดให้ผู้ขนส่งต้องจัดให้มีการประกัน โดยอาจเป็นชนิดใดชนิดหนึ่งระหว่างสัญญาประกันภัยความรับผิดและการวางหลักประกันในรูปแบบอื่นตามที่สำนักงานการบินพลเรือนแห่งประเทศไทย (กพท.) ประกาศกำหนด
 2) กำหนดให้ผู้ขนส่งต้องจัดให้มีกรมธรรม์ประกันภัยความรับผิดในความเสียหายที่เกิดขึ้นแก่คนโดยสาร สัมภาระ และของอันเกิดจากการรับขนทางอากาศ 
 3) กำหนดเกี่ยวกับจำนวนเงินเอาประกันภัย เพื่อคุ้มครองความรับผิดตามสัญญารับขนในความเสียหายที่เกิดขึ้นแก่คนโดยสาร สัมภาระ และของอันเกิดจากการรับขนทางอากาศ
 4) กำหนดเวลาการยื่นแสดงหลักฐานการจัดทำสัญญาประกันภัย ความรับผิดต่อผู้อำนวยการ กพท. ของผู้ขนส่ง
 5) กำหนดให้ผู้ขนส่งมีหน้าที่แจ้งให้ผู้อำนวยการ กพท. ทราบ กรณีที่มีการปรับปรุง แก้ไข หรือเพิ่มเติมสัญญาประกันภัยความรับผิดในส่วนที่เกี่ยวกับวงเงินความรับผิด หรือยกเลิกสัญญาประกันภัยเดิม
 6) กำหนดให้ผู้ขนส่งดำเนินการขอต่ออายุการประกันภัย และยื่นแสดงหลักฐานการขอต่ออายุการประกันภัยต่อผู้อำนวยการ กพท. ก่อนที่สัญญาประกันภัยความรับผิดจะสิ้นอายุ
 7) กำหนดให้ผู้ขนส่งต้องเพิ่มวงเงินการประกันให้เท่ากับจำนวนเงินเอาประกันหรือบังคับตามสัญญาประกันภัย ระหว่างประกอบกิจการค้าขายในการเดินอากาศ หรือการให้บริการตามความตกลงว่าด้วยบริการเดินอากาศ จนทำให้จำนวนเงินซึ่งเอาประกันภัยลดลงต่ำกว่าที่กำหนด
 8) กำหนดบทเฉพาะกาลให้ผู้ขนส่งที่ประกอบกิจการค้าขายในการเดินอากาศ หรือให้บริการตามความตกลงว่าด้วยบริการเดินอากาศอยู่ก่อนวันที่กฎกระทรวงนี้ใช้บังคับ ต้องจัดทำสัญญาประกันภัยและยื่นแสดงหลักฐานการจัดทำสัญญาประกันภัยความรับผิดชอบต่อผู้อำนวยการ กพท. ภายใน 90 วัน นับแต่กฎกระทรวงนี้มีผลใช้บังคับ
 
 2. ครม. รับทราบรายงานผลการดำเนินการตามข้อสังเกตของคณะกรรมาธิการการคมนาคม พิจารณาร่างพระราชบัญญัติเวนคืนอสังหาริมทรัพย์ เพื่อสร้างทางพิเศษสายบางพลี - สุขสวัสดิ์ ในท้องที่ อ.บางพลี อ.เมืองสมุทรปราการ และ อ.พระประแดง จ.สมุทรปราการ พ.ศ. .... ซึ่งกระทรวงฯ ได้พิจารณาศึกษาแนวเส้นทางและความเหมาะสมของการเวนคืนอสังหาริมทรัพย์ร่วมกับกระทรวงเกษตรและสหกรณ์ กระทรวงมหาดไทย สำนักงานคณะกรรมการกฤษฎีกา และหน่วยงานที่เกี่ยวข้องได้ข้อสรุป ดังนี้
 
  1) กำหนดแนวเขตเวนคืนเฉพาะที่จำเป็นในการดำเนินโครงการ โดยคำนึงถึงองค์ประกอบด้านต่าง ๆ ได้แก่ ด้านวิศวกรรม ด้านความปลอดภัยของผู้ใช้งาน ตลอดจนการจราจร เพื่อให้มีผลกระทบต่อเอกชนเพียงเท่าที่จำเป็น เพื่อประโยชน์สาธารณะในการแก้ไขปัญหาจราจรให้เป็นไปอย่างมีประสิทธิภาพ

  2) ทุกหน่วยงานมีความเห็นพ้องกันในการมีกฎหมายกำหนดหลักเกณฑ์ เรื่อง การเวนคืนอสังหาริมทรัพย์ที่ไม่ได้ใช้ประโยชน์ตามวัตถุประสงค์แห่งการเวนคืนไว้ให้ชัดเจน เพื่อเป็นแนวปฏิบัติที่ถูกต้องตรงกัน ขณะนี้ได้ยกร่างพระราชบัญญัติว่าด้วยการเวนคืนอสังหาริมทรัพย์ พ.ศ. .... มีสาระสำคัญเป็นการปรับปรุงพระราชบัญญัติว่าด้วยการเวนคืนอสังหาริมทรัพย์ พ.ศ. 2530 ทั้งฉบับ ซึ่งอยู่ระหว่างการตรวจพิจารณาของคณะกรรมการกฤษฎีกา
 
 ทั้งนี้ นายอาคม เติมพิทยาไพสิฐ ได้มอบให้หน่วยงานในสังกัดที่มีโครงการก่อสร้าง กำชับผู้รับเหมาให้เข้มงวดมาตรการความปลอดภัยระหว่างการก่อสร้าง เพื่อไม่ให้เกิดอันตรายและส่งผลกระทบต่อประชาชน และจัดทำแผนการกำกับและตรวจสอบมาตรฐานความปลอดภัยในการก่อสร้าง (Safety Audit) เพื่อตรวจสอบการทำงานของผู้รับเหมาให้เป็นไปตามมาตรฐานความปลอดภัย ให้ทุกหน่วยงานดำเนินโครงการต่าง ๆ ด้วยความรวดเร็ว โปร่งใส ตรวจสอบได้ หากประชาชนมีข้อสงสัยหรือความเข้าใจคลาดเคลื่อนเกี่ยวกับการดำเนินงานให้ทำความเข้าใจกับประชาชนโดยเร็ว รวมทั้งกำชับข้อสั่งการของนายสมคิด จาตุศรีพิทักษ์ รองนายกรัฐมนตรี ที่มอบนโยบายให้กระทรวงฯ โดยกรมทางหลวงและกรมทางหลวงชนบท พัฒนาเส้นทางเพื่อสนับสนุนแหล่งท่องเที่ยวในท้องถิ่น และส่งเสริมการจำหน่ายสินค้าชุมชนในรูปแบบสถานีริมทาง (Roadside Station)



ที่มา : http://www.thaigov.go.th/news/contents/details/4567