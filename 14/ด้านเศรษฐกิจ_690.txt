รัฐบาลไทย-ข่าวทำเนียบรัฐบาล-พาณิชย์เสริมแกร่งเศรษฐกิจฐานรากภาคใต้อันดามัน







                                วันอังคารที่ 20 มิถุนายน 2560                              





    319  













   พาณิชย์เสริมแกร่งเศรษฐกิจฐานรากภาคใต้อันดามัน
 

   จากนโยบายนางอภิรดี ตันตราภรณ์ รัฐมนตรีว่าการกระทรวงพาณิชย์ มอบหมายให้พาณิชย์ภาคและพาณิชย์จังหวัด ขับเคลื่อนเศรษฐกิจฐานราก โดยสร้างความเข้มแข็งเศรษฐกิจท้องถิ่น โดยการเชื่อมโยงการผลิต การตลาด การท่องเที่ยว  





   เพื่อให้เกษตรกร ผู้ผลิตสินค้า ผลิตภัณฑ์ชุมชนที่มีจำหน่ายสินค้า เป็นการเพิ่มช่องทางการค้า และขยายโอกาสด้านการท่องเที่ยวให้มีความหลากหลายมากขึ้น ทำให้ประชาชนในพื้นที่มีรายได้เพิ่มขึ้น
          กลุ่มจังหวัดภาคใต้ฝั่งอันดามัน ประกอบด้วย ระนอง พังงา ภูเก็ต กระบี่ และตรัง มีวัฒนธรรมที่โดดเด่น   มีทรัพยากรธรรมชาติด้านการท่องเที่ยว ทั้งทางบกและทางทะเล มีพืชเศรษฐกิจที่สำคัญทั้งยางพารา ปาล์มน้ำมัน กาแฟ รวมทั้งการทำประมง โดยที่ประชากรมีทั้งประกอบอาชีพด้านการผลิต และการแปรรูปสินค้าเกษตร การประมง ธุรกิจด้านการท่องเที่ยวและธุรกิจบริการต่อเนื่อง ได้แก่ โรงแรม ร้านอาหาร ร้านขายของที่ระลึก ธุรกิจบริการด้านสุขภาพ การให้บริการด้านการขนส่งและโลจิสติกส์ ธุรกิจบันเทิง และกีฬา เป็นต้น ส่งผลให้รายได้เฉลี่ยของประชากรในกลุ่มจังหวัดภาคใต้ด้านอันดามันจึงมีความแตกต่างกันค่อนข้างมาก กล่าวคืออยู่ระหว่าง 67,000-134,000 บาท/คน/ปี จึงจำเป็นต้องพัฒนาเศรษฐกิจฐานรากให้มีความเข้มแข็ง เกษตรกร ผู้ประกอบการ ประชาชนในพื้นที่มีรายได้เพิ่มขึ้น นักท่องเที่ยว ได้มีแหล่งท่องเที่ยวชมวัฒนธรรมท้องถิ่น และจับจ่ายใช้สอย เลือกซื้อสินค้าอุปโภคบริโภค รวมทั้งบริการด้านต่างๆ เกิดการหมุนเวียนของเศรษฐกิจในพื้นที่
          กระทรวงพาณิชย์จึงได้จัดให้มีตลาดต้องชม และตลาดเฉพาะสินค้าขึ้นในพื้นที่จังหวัดภาคใต้ฝั่งอันดามัน มีดังนี้
ระนอง : ตลาดเทศบาลตำบลหงาว อำเภอเมือง จังหวัดระนอง เป็นตลาดชุมชนที่มีขนบธรรมเนียมประเพณีและ เอกลักษณ์เฉพาะถิ่น มีทรัพยากรธรรมชาติทางทะเลที่หลากหลาย สมาชิกในชุมชน        ประกอบอาชีพประมงชายฝั่งเป็นหลัก ส่วนใหญ่เป็นชาวไทยมุสลิม จำหน่ายอาหารทะเล อาหารทะเลแปรรูป อาหารปรุงสำเร็จ ผักพื้นบ้านปลอดสารพิษ และสินค้าอุปโภคทั่วไป
พังงา :  ตลาดนัดบางเนียง อำเภอตะกั่วป่า จังหวัดพังงา เป็นตลาดชุมชนที่จำหน่ายผักสด ผลไม้ อาหารทะเล เสื้อผ้า สินค้าหัตถกรรม อาหารและขนมพื้นบ้าน นับเป็นตลาดที่นักท่องเที่ยวชื่นชอบเป็นอย่างเนื่องจากจัดสร้างให้เป็นไปตามธรรมชาติ เป็นที่ถูกใจทั้งชาวไทยและชาวต่างชาติ
ภูเก็ต :    ตลาดนัดวัดเทพ อำเภอถลาง จังหวัดภูเก็ต เป็นตลาดที่จำหน่ายสินค้าเกษตรและประมง และสินค้าที่ผลิตในพื้นที่ รวมทั้งได้นำการแสดงโฟล์คซองมาแสดงเพื่อสร้างบรรยากาศในตลาดให้คึกคักอีกด้วย
กระบี่ : ตลาดหนองทะเล อำเภอเมือง จังหวัดกระบี่ เป็นตลาดจำหน่ายอาหารทะเล ผัก ผลไม้ ของใช้ต่างๆ และอาหารปรุงสำเร็จพร้อมรับประทาน เพื่อเป็นการส่งเสริมให้ชุมชนในพื้นที่มีรายได้เสริมจากการทำประมง
ถนนคนเดินกระบี่ (Krabi Walking Street) อำเภอเมือง จังหวัดกระบี่ เป็นแหล่งรวมสินค้าท้องถิ่น อาหารพื้นเมือง โคมไฟรูปแบบต่างๆ ที่ทำจากกะลามะพร้าว เสื้อผ้าบาติกสีสันสะดุดตา แหล่งบันเทิงทางวัฒนธรรม กิจกรรมเยาวชนที่หลากหลาย
ตรัง :    ตลาดนาปด อำเภอนาโยง จังหวัดตรัง เป็นการส่งเสริมให้ชุมชนนำผลผลิตของครัวเรือนออกมาจำหน่าย สร้างงานสร้างรายได้ นอกเหนือจากการทำนา ซึ่งเป็นอาชีพหลัก โดยคิดค่าเช่าแผงค้าในราคาถูก คือ    แผงละ 5-20 บาท/วัน สินค้าที่นำมาจำหน่าย ได้แก่ สินค้าเกษตร อาหารปรุงสำเร็จ อาหารทะเล และ  ของใช้เบ็ดเตล็ด
          ถนนคนเดินกันตัง อำเภอกันตัง จังหวัดสตูล มีความโดดเด่นด้านอัตลักษณ์ชุมชน เชื่อมโยงการท่องเที่ยว  มีพิพิธภัณฑ์พระยารัษฎานุประดิษฐ์ฯ (คอซิมบี้ ณ ระนอง) ต้นยางพาราต้นแรกของประเทศไทย สถานีรถไฟกันตัง วนอุทยานบ่อน้ำร้อนกันตัง แหล่งท่องเที่ยวทางทะเลที่สวยงาม มีสินค้าจำหน่ายใน ตลาดที่หลากหลาย ทั้งผลิตภัณฑ์ชุมชน สินค้า OTOP อาหารพร้อมรับประทาน ผลผลิตทางการเกษตร ผัก ผลไม้
“ตลาดต้องชมเป็นแหล่งวัฒนธรรมและเอกลักษณ์เฉพาะถิ่นที่แตกต่างกัน เป็นการส่งเสริมให้ประชาชนในท้องถิ่นได้มีสถานที่จำหน่ายทั้งผลผลิตทางการเกษตร ผลิตภัณฑ์ชุมชน อาหารที่มีชื่อเสียงของท้องถิ่น นักท่องเที่ยวและผู้บริโภคได้สัมผัส บรรยากาศเฉพาะถิ่น เป็นการสร้างงานสร้างรายได้ให้กับชุมชนอีกทางหนึ่ง” นางอภิรดี กล่าว 



ที่มา : http://www.thaigov.go.th/news/contents/details/4653