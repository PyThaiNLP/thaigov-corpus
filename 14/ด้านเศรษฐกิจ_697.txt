รัฐบาลไทย-ข่าวทำเนียบรัฐบาล-สคร. ชี้แจงกองทุน TFF ไม่ได้ใช้ในโครงการรถไฟความเร็วสูง และไม่มีนโยบายให้ธนาคารรัฐปล่อยกู้ให้สหกรณ์ซื้อกองทุน







                                วันพุธที่ 21 มิถุนายน 2560                              





    214  





      พิมพ์    
     
    
















   สคร. ชี้แจงกองทุน TFF ไม่ได้ใช้ในโครงการรถไฟความเร็วสูง และไม่มีนโยบายให้ธนาคารรัฐปล่อยกู้ให้สหกรณ์ซื้อกองทุน
 

   ตามที่สื่อได้เผยแพร่ข่าวสารนายไพบูลย์ นิติตะวัน เรียกร้องนายกรัฐมนตรีถึงการใช้วิธีเล่นแร่แปรธาตุกับ “กองทุน TFF” ที่มีผลตอบแทนสูงประมาณ 6 เปอร์เซ็นต์ต่อปี เพื่อนำเงินกองทุนไปใช้ในโครงการรถไฟความเร็วสูง 





   นายสุธารักษ์ ธีร์จันทึก ผู้อำนวยการสำนักนโยบายและแผนรัฐวิสาหกิจ ในฐานะรองโฆษกสำนักงานคณะกรรมการนโยบายรัฐวิสาหกิจ กล่าวว่า ตามที่สื่อได้เผยแพร่ข่าวสาร เรื่อง นายไพบูลย์ นิติตะวัน ประธานเครือข่ายประชาชนปฏิรูป อดีตสมาชิกวุฒิสภา และอดีตสมาชิกสภาปฏิรูปแห่งชาติเรียกร้องนายกรัฐมนตรีถึงการใช้วิธีเล่นแร่แปรธาตุกับ “กองทุนไทยแลนด์ฟิวเจอร์ฟันด์ (กองทุน TFF)” ที่มีผลตอบแทนสูงประมาณ 6 เปอร์เซ็นต์ต่อปี เพื่อนำเงินกองทุนไปใช้ในโครงการรถไฟความเร็วสูง เป็นต้น แต่กลับถูกกรมส่งเสริมสหกรณ์กับกระทรวงเกษตรและสหกรณ์ และกระทรวงการคลัง นำมาดำเนินการผิดวัตถุประสงค์

สำนักงานคณะกรรมการนโยบายรัฐวิสาหกิจ (สคร.) ขอเรียนชี้แจงดังนี้
1) ประเด็นการใช้วิธีเล่นแร่แปรธาตุกับกองทุน TFF นำมาดำเนินการผิดวัตถุประสงค์ เป็นวิธีที่ซับซ้อนซ่อนเงื่อนไม่โปร่งใส ขอชี้แจงว่า การนำกองทุน TFF มาดำเนินการผิดวัตถุประสงค์การจัดตั้งไม่สามารถดำเนินการได้เนื่องจากกองทุน TFF ได้ถูกจัดตั้งขึ้นตามหลักเกณฑ์ของสำนักงานคณะกรรมการกำกับหลักทรัพย์และตลาดหลักทรัพย์ (สำนักงาน ก.ล.ต.) และประกาศคณะกรรมการกำกับตลาดทุน ที่ ทน. 8/2559 เรื่อง หลักเกณฑ์ เงื่อนไขและวิธีการจัดตั้งและจัดการกองทุน TFF ลงวันที่ 27 เมษายน 2559 ซึ่งกองทุน TFF จะถูกกำกับให้ปฏิบัติตามหลักเกณฑ์ต่างๆ เช่น การเปิดเผยข้อมูลและสามารถตรวจสอบได้ภายใต้หลักการการกำกับดูแลกิจการที่ดี (Good Corporate Governance) ที่สำนักงาน ก.ล.ต. กำหนด
2) ประเด็นการนำโครงการรถไฟความเร็วสูงมาระดมทุนผ่านกองทุน TFF ขอชี้แจงว่า การจัดตั้งกองทุน TFF ไม่ได้นำโครงการรถไฟความเร็วสูงมาระดมทุนผ่านกองทุน TFF เนื่องจากคณะรัฐมนตรีได้มีมติเมื่อวันที่ 30 พฤษภาคม 2560 เห็นชอบให้นำโครงการโครงสร้างพื้นฐานของการทางพิเศษแห่งประเทศไทย (กทพ.)  2 โครงการมาระดมทุนผ่านกองทุน TFF ได้แก่ โครงการทางพิเศษฉลองรัช (รามอินทรา-อาจณรงค์) และโครงการทางพิเศษบูรพาวิถี (บางนา-ชลบุรี) ซึ่ง กทพ.จะนำเงินที่ได้รับจากการระดมทุนไปลงทุนในโครงการทางพิเศษพระราม 3 – ดาวคะนอง – วงแหวนรอบนอกกรุงเทพมหานครด้านตะวันตก และโครงการทางด่วนขั้นที่ 3 สายเหนือตอน N2 E-W Corridor ด้านตะวันออกเท่านั้น
3) ประเด็นการให้ธนาคารรัฐ 3 แห่งปล่อยกู้ให้กับสหกรณ์ต่างๆ ที่เป็นเจ้าหนี้สหกรณ์คลองจั่น 30,000 ล้านบาท ขอชี้แจงว่า กระทรวงการคลังไม่ได้มีนโยบายให้ธนาคารรัฐทั้ง 3 แห่ง ปล่อยกู้ให้แก่สหกรณ์ต่างๆ เพื่อนำเงินมาซื้อหน่วยลงทุนของกองทุน TFF ตามที่เป็นข่าวแต่อย่างใด อย่างไรก็ดี หากสหกรณ์ต่างๆ ซึ่งเป็นส่วนหนึ่งของนักลงทุนสถาบันจะพิจารณาลงทุนในกองทุน TFF จะต้องเป็นไปตามนโยบายการลงทุนของแต่ละแห่ง รวมทั้งจะต้องพิจารณาผลตอบแทนและความเสี่ยงของการลงทุนควบคู่กันไป ซึ่งเป็นอำนาจของสหกรณ์โดยแท้ในการส่งเสริมผลประโยชน์ทางเศรษฐกิจและสังคมของบรรดาสมาชิกสหกรณ์

สำนักนโยบายและแผนรัฐวิสาหกิจ สำนักงานคณะกรรมการนโยบายรัฐวิสาหกิจ
โทร. 02 298 5880 – 7 ต่อ 3160   



ที่มา : http://www.thaigov.go.th/news/contents/details/4680