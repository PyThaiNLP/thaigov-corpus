รัฐบาลไทย-ข่าวทำเนียบรัฐบาล-กระทรวงพาณิชย์จัดประชุมภารกิจด้านนวัตกรรมเชื่อมโยงสู่เชิงพาณิชย์







                                วันจันทร์ที่ 27 มีนาคม 2560                              





    253  













   กระทรวงพาณิชย์จัดประชุมภารกิจด้านนวัตกรรมเชื่อมโยงสู่เชิงพาณิชย์
 

   นางสาววิบูลย์ลักษณ์ ร่วมรักษ์ ปลัดกระทรวงพาณิชย์ เป็นประธานการประชุมเรื่อง “ภารกิจด้านนวัตกรรมของกระทรวงพาณิชย์” ร่วมกับทุกกรมและหน่วยงานในสังกัดกระทรวงพาณิชย์ เมื่อวันที่ 24 มีนาคม 2560  ณ กระทรวงพาณิชย์  





   เพื่อหารือถึงภารกิจด้านนวัตกรรมของกระทรวงพาณิชย์ที่ทุกหน่วยงานร่วมกันดำเนินการ เพื่อบรรลุวัตถุประสงค์เดียวกัน คือการเชื่อมโยงการวิจัยและนวัตกรรมสู่เชิงพาณิชย์ (R&D and Innovation to Commercialization) ซึ่งการวิจัย เทคโนโลยี นวัตกรรม และความคิดสร้างสรรค์ เป็นกุญแจสำคัญในการสร้างสรรค์คุณค่า (Value Creation) ของธุรกิจให้สอดคล้องกับความต้องการตลาด (Demand Driven) สอดรับกับเศรษฐกิจยุคใหม่ (New Economy) ทั้งในปัจจุบันและอนาคต รวมทั้ง เป็นส่วนสำคัญของนโยบายประเทศไทย 4.0 และยุทธศาสตร์ชาติ 20 ปี ที่จะนำพาประเทศไทยไปสู่ความมั่นคง มั่งคั่ง และยั่งยืน โดยมีภารกิจด้านนวัตกรรมของหน่วยงานต่างๆ อาทิ งานมหกรรมแสดงสินค้านวัตกรรมและการออกแบบ (TIDE : Thailand Innovation and Design Expo) การพัฒนาผู้ประกอบการสู่เศรษฐกิจยุคใหม่ (NEA : New Economy Academy) โดยกรมส่งเสริมการค้าระหว่างประเทศ การส่งเสริมตลาดออนไลน์เพื่อเกษตรกรและชุมชน การแปรรูปมันสำปะหลังสู่อุตสาหกรรมอาหาร โดยกรมการค้าภายใน สถาบันส่งเสริมสินค้าเกษตรนวัตกรรม โดยกรมการค้าต่างประเทศ ศูนย์พัฒนาผู้ประกอบการด้านทรัพย์สินทางปัญญาและนวัตกรรม (IP-IDE Center) การสร้างมูลค่าเพิ่มสินค้าด้วยทรัพย์สินทางปัญญา โดยกรมทรัพย์สินทางปัญญา การพัฒนาผู้ประกอบการด้วยแนวคิดนวัตกรรมทางธุรกิจ งาน Smart Startup โดยกรมพัฒนาธุรกิจการค้า งานเทศกาลนวัตศิลป์นานาชาติ (IICF : International Innovative Craft Fair) การพัฒนาผู้ประกอบการสร้างสรรค์แก่ครูช่างและทายาท การพัฒนาผลิตภัณฑ์ศิลปหัตถกรรม โดยศูนย์ส่งเสริมศิลปาชีพระหว่างประเทศ การวิจัยและพัฒนาระบบมาตรฐานสีดิจิทัลของอัญมณี โดยสถาบันวิจัยและพัฒนาอัญมณีและเครื่องประดับแห่งชาติ การพัฒนาคลังสินค้าในรูปแบบคลังทันสมัย โดยองค์การคลังสินค้า  การพัฒนาระบบสารสนเทศเชิงลึกด้านเศรษฐกิจการค้า (TIS : Trade Intelligent System) การจัดทำฐานข้อมูลและแนวโน้มความต้องการด้านนวัตกรรมเพื่อการพาณิชย์ โดยสำนักงานนโยบายและยุทธศาสตร์การค้า
ปลัดกระทรวงพาณิชย์ได้มอบนโยบายให้จัดกลุ่มภารกิจด้านนวัตกรรมของกระทรวงพาณิชย์ตามห่วงโซ่คุณค่า (Value Chain) เชื่อมโยงตั้งแต่ต้นทาง กลางทาง และปลายทาง ได้แก่ 1. ต้นทาง ได้แก่ ภารกิจด้านการวิจัยและพัฒนา (R&D) 2. กลางทาง ได้แก่ การพัฒนาผลิตภัณฑ์ (Product Development) และ การพัฒนาธุรกิจ (Business Development) 3. ปลายทาง ได้แก่ การเชื่อมโยงและขยายตลาด (Market Connectivity) ได้แก่ ตลาดสินค้าและบริการนวัตกรรม ตลาดเทคโนโลยีและนวัตกรรม รวมทั้ง ให้เชื่อมโยงการค้าออนไลน์เข้าด้วยกัน นอกจากนี้ ให้ความสำคัญกับการนำเทคโนโลยีและนวัตกรรมมายกระดับการดำเนินงานและการให้บริการของกระทรวงพาณิชย์ ในการสนับสนุนและอำนวยความสะดวกทางการค้า (One Stop Service & E-Service) และการให้บริการข้อมูลทางการค้า ประการสำคัญ การดำเนินการต่างๆ ข้างต้น จะต้องมีการปรับปรุงพัฒนาอย่างต่อเนื่อง และบูรณาการระหว่างหน่วยงานเพื่อประสานพลังร่วมให้มากขึ้น 



ที่มา : http://www.thaigov.go.th/news/contents/details/2656