รัฐบาลไทย-ข่าวทำเนียบรัฐบาล-บีโอไอจัดคณะเอสเอ็มอีบุกแม่สอด เล็งสร้างโอกาสลงทุนรับเส้นทางเชื่อมไทย-เมียนมา-อินเดีย







                                วันศุกร์ที่ 23 มิถุนายน 2560                              





    247  













   บีโอไอจัดคณะเอสเอ็มอีบุกแม่สอด เล็งสร้างโอกาสลงทุนรับเส้นทางเชื่อมไทย-เมียนมา-อินเดีย
 

   บีโอไอนำคณะผู้ประกอบการเอสเอ็มอีไทย 35 ราย สร้างเครือข่ายทางธุรกิจ ลงพื้นที่เขตพัฒนาเศรษฐกิจพิเศษ อ.แม่สอด จ.ตาก  พร้อมศึกษาเส้นทางโลจิสติกส์ ไทย เมียนมา และอินเดีย มั่นใจปูทางโอกาสขยายตลาดเชื่อมประเทศเพื่อนบ้าน 





นายเจษฎา ศรศึก ผู้อำนวยการสำนักพัฒนาปัจจัยสนับสนุนการลงทุน  สำนักงานคณะกรรมการส่งเสริมการลงทุน (บีโอไอ) เปิดเผยว่า  บีโอไออยู่ระหว่างเดินหน้าตามแผนงานส่งเสริมและสนับสนุนผู้ประกอบการขนาดกลางและขนาดย่อม (เอสเอ็มอี) ให้มีโอกาสสร้างเครือข่ายทางธุรกิจ เพื่อพัฒนาขีดความสามารถในการแข่งขัน  และสามารถต่อยอดธุรกิจไปสู่การผลิตซึ่งรองรับอุตสาหกรรมเป้าหมายที่สอดคล้องกับนโยบาย “ประเทศไทย  4.0” ของรัฐบาล 

ทั้งนี้ระหว่างวันที่ 17-21 กรกฎาคม 2560  บีโอไอจะนำคณะเอสเอ็มอี จำนวน 35 ราย ซึ่งเป็นผู้ประกอบการ  ในกลุ่มผู้ผลิตสินค้าเกษตรแปรรูป สิ่งทอ พลาสติก และวัสดุก่อสร้าง ร่วมเดินทางไปจัดกิจกรรมแลกเปลี่ยนประสบการณ์ และสร้างเครือข่ายเชื่อมโยงธุรกิจกับผู้ประกอบการที่ประสบความสำเร็จในพื้นที่ จ.สุพรรณบุรี จ.กำแพงเพชร เช่น บริษัท ไทยเอ็นเนอร์ยี่คอนเซอร์เวชั่น จำกัด ผู้ผลิตอุปกรณ์พลังงานและระบบบำบัดน้ำเสียให้กับอาคาร โรงงานอุตสาหกรรม  บริษัท โหย่ง จิ้ง อินเตอร์เนชั่นแนล จำกัด ผู้ผลิตเครื่องนุ่งห่ม  เป็นต้น 

นอกจากนี้ ยังจะได้เข้าสำรวจพื้นที่เขตพัฒนาเศรษฐกิจพิเศษ อ.แม่สอด จ.ตาก  และรับฟังบรรยายสรุปภาวะการค้าชายแดน และความคืบหน้าในการพัฒนาพื้นที่เขตพัฒนาเศรษฐกิจพิเศษ 

นายเจษฎา กล่าวเพิ่มเติมว่า คณะเอสเอ็มอี จะได้เข้าไปศึกษาศักยภาพเศรษฐกิจการค้าการลงทุนของจังหวัดเมียวดี ในสหภาพเมียนมา  และสำรวจเส้นทางคมนาคมที่เชื่อมระหว่าง อ.แม่สอด ของประเทศไทย ไปยังประเทศเมียนมา และอินเดีย  ซึ่งเป็นเส้นทางที่รัฐบาลของแต่ละประเทศให้ความสำคัญ และคาดการณ์ว่า   เมื่อการก่อสร้างแล้วเสร็จจะเป็นเส้นทางเชื่อม 3 ประเทศ   และสนับสนุนนโยบาย 
“มองตะวันออก” (Look East Policy) ของอินเดีย  ที่ต้องการเข้ามาค้าขายและลงทุนในไทยและอาเซียน ในขณะที่ไทยจะเป็นศูนย์กลางการคมนาคมขนส่งของภูมิภาค และได้ใช้ประโยชน์จากเส้นทางนี้เพื่อขยายการค้า การลงทุนไปยังเมียนมาและอินเดียและเชื่อมต่อไปยังตะวันออกกลางต่อไป  

“กิจกรรมครั้งนี้ จะทำให้เอสเอ็มอีไทยได้ลงพื้นที่จริงเพื่อศึกษาลู่ทางการลงทุนและขยายตลาดสินค้าเพื่อรองรับการพัฒนาของทั้ง 3 ประเทศ  ซึ่งปัจจุบันสินค้าไทยมีโอกาสค่อนข้างมาก เนื่องจากประชากรของเมียนมาและอินเดียมีความนิยมสินค้าไทย ทั้งด้านคุณภาพและราคาที่สมเหตุสมผล  โดยเมื่อโครงการก่อสร้างเส้นทางดังกล่าวแล้วเสร็จ ในอีก 1-2 ปีข้างหน้า มั่นใจจะทำให้เอสเอ็มอีไทยขยายตลาดและวางแผนการผลิตในภาคอุตสาหกรรมได้อีกมาก” นายเจษฎา กล่าว
++++++++++++++++++++++++++++++++++++++++++++++



ที่มา : http://www.thaigov.go.th/news/contents/details/4745