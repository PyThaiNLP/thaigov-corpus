รัฐบาลไทย-ข่าวทำเนียบรัฐบาล-รัฐบาลอนุมัติสินเชื่อ SMEs Transformation Loan มอบ SME Development Bank เปิดบริการดีเดย์ 3 เม.ย. 60 ทุกสาขาทั่วประเทศ







                                วันจันทร์ที่ 27 มีนาคม 2560                              





    1,500  













   รัฐบาลอนุมัติสินเชื่อ SMEs Transformation Loan มอบ SME Development Bank เปิดบริการดีเดย์ 3 เม.ย. 60 ทุกสาขาทั่วประเทศ
 

    ตามที่มีมติ ครม. เห็นชอบอนุมัติโครงการสินเชื่อ SMEs Transformation Loan วงเงิน 15,000 ล้านบาท โดยมอบหมายให้ ธพว. และบรรษัทประกันสินเชื่ออุตสาหกรรมขนาดย่อม (บสย.) ดำเนินการเพื่อส่งเสริมให้ SMEs เป้าหมายเข้าร่วมโครงการ 





   นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) เปิดเผยว่า ตามที่มีมติ ครม. เห็นชอบอนุมัติโครงการสินเชื่อ SMEs Transformation Loan วงเงิน 15,000 ล้านบาท โดยมอบหมายให้ ธพว. และบรรษัทประกันสินเชื่ออุตสาหกรรมขนาดย่อม (บสย.) ดำเนินการเพื่อส่งเสริมให้ SMEs เป้าหมายเข้าร่วมโครงการ เพื่อเสริมสร้างความเข้มแข็งให้แก่ผู้ประกอบการ SMEs เน้นให้ความรู้การประกอบธุรกิจและการวางแผนธุรกิจแก่ผู้ประกอบการให้เติบโตต่อเนื่อง สำหรับการช่วยเหลือด้านเงินทุนผู้ประกอบการสามารถยื่นขอสินเชื่อได้รายละไม่เกิน 15 ล้านบาท ระยะเวลากู้ยืมไม่เกิน 7 ปี ปลอดชำระคืนเงินต้นสูงสุดไม่เกิน 12 เดือน อัตราดอกเบี้ยต่ำ 3% คงที่ 3 ปีแรก ปีที่ 4-7 อัตราดอกเบี้ย MLR ต่อปี นอกจากนี้ กรณีกู้ไม่เกิน 5 ล้านบาท สามารถใช้ บสย. ค้ำประกันได้โดยไม่ต้องมีหลักทรัพย์

“สำหรับสินเชื่อ SMEs Transformation Loan นั้น รัฐบาลมีเป้าหมายในการช่วยเหลือผู้ประกอบการ SMEs ให้เข้าถึงแหล่งเงินทุนดอกเบี้ยต่ำพิเศษเพียง 3% ต่อปี โดยใช้เป็นเงินทุนหมุนเวียน หรือขยายปรับปรุงธุรกิจสำหรับผู้ประกอบการ 3 กลุ่มหลัก ได้แก่ 1) ผู้ประกอบการที่ได้รับผลกระทบทางด้านเศรษฐกิจทำให้กิจการมีปัญหาด้านสภาพคล่อง 2) ผู้ประกอบการใหม่ (New/ Start Up) หรือที่มีนวัตกรรม 3) ผู้ประกอบการ SMEs ที่มีศักยภาพหรือมีแนวโน้มเติบโตเข้าสู่ยุคอุตสาหกรรม 4.0 เช่น SMEs กลุ่มธุรกิจ S-Curve และ SMEs ที่ส่งออก ทั้งนี้ ผู้ประกอบการที่เข้าโครงการนอกเหนือจะได้รับการช่วยเหลือด้านเงินทุนแล้ว รัฐบาลยังมอบหมายให้ธนาคารดำเนินการจัดอบรมให้ความรู้เกี่ยวกับการประกอบธุรกิจ และการวางแผนธุรกิจ ทั้งด้านการบริหารจัดการ การเงิน บัญชี ภาษี การตลาดทั้งในประเทศและต่างประเทศ อาทิ การจับคู่ธุรกิจ การค้าขายผ่านสื่อออนไลน์ ตลอดจนการพาออกบูธจำหน่ายสินค้ากับหน่วยงานภาครัฐและภาคเอกชน ทั้งที่ตลาดคลองผดุงกรุงเกษม ท่าอากาศยานกรมการท่า Thai Smile เว็บไซต์ alibaba.com และพาไปเจาะตลาดกลุ่มประเทศ CLMV”

“ธนาคาร คาดว่า หลังจากเปิดตัวแล้วจะมีผู้ประกอบการสนใจขอใช้วงเงินสินเชื่อดอกเบี้ยต่ำสุด 3% เป็นจำนวนมาก เนื่องจากช่วยลดภาระผู้ประกอบการทำให้มีเงินทุนหมุนเวียนเพื่อเตรียมตัวธุรกิจเข้าสู่อุตสาหกรรมไทยแลนด์ 4.0 เชื่อมั่นว่าโครงการนี้จะช่วยผลักดันเศรษฐกิจก่อให้เกิดสินเชื่อในระบบช่วยให้ SMEs เข้าถึงแหล่งเงินทุนได้กว่า 3,000 ราย (วงเงินค้ำประกันเฉลี่ยต่อราย 5 ล้านบาท) รักษาการจ้างงานได้ไม่น้อยกว่า 24,000 คนและสร้างเงินทุนหมุนเวียนในระบบเศรษฐกิจได้ประมาณ 68,700 ล้านบาท เป็นฟันเฟืองช่วยขับเคลื่อนเศรษฐกิจไทยให้กลับมาฟื้นตัว”

สำหรับผู้ประกอบการ SMEs ที่สนใจใช้บริการสินเชื่อ SMEs Transformation Loan สามารถติดต่อยื่นคำขอกู้ได้ทุกสาขาทั่วประเทศ หรือสอบถาม Call Center 1357 และสามารถติดตามข่าวสารหรือกิจกรรมดีๆ ของธนาคารผ่านช่องทาง facebook.com/SMEDevelopmentBank             

ข้อมูลเพิ่มเติมติดต่อ : นางอุบลรัตน์ ค่าแพง ผู้อำนวยการฝ่ายสื่อสารองค์กรและกิจกรรมเพื่อสังคม โทร. 085-980-7861 หรือ 0-265-4574-5

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/2664