รัฐบาลไทย-ข่าวทำเนียบรัฐบาล-กอช. ลงพื้นที่สงขลา ชวนฟังเสวนา “กอช. กับบำนาญภาคประชาชน”







                                วันจันทร์ที่ 26 มิถุนายน 2560                              





    132  





      พิมพ์    
     
    
















   กอช. ลงพื้นที่สงขลา ชวนฟังเสวนา “กอช. กับบำนาญภาคประชาชน”
 

   กอช. ร่วมกับ จ.สงขลาและเครือข่ายองค์กรการเงินชุมชน ชวนผู้สนใจร่วมฟังเสวนา “กอช. กับบำนาญภาคประชาชน”  ในวันที่ 28 มิ.ย.2560 เวลา 08.30 – 15.00 น. ณ ห้องจุติ เอ โรงแรม เจบี อ.หาดใหญ่ จ.สงขลา 





   กองทุนการออมแห่งชาติ หรือ กอช. ร่วมกับจังหวัดสงขลาและเครือข่ายองค์กรการเงินชุมชน ชวนผู้สนใจเข้าร่วมฟังเสวนา เรื่อง “กอช. กับบำนาญภาคประชาชน” ภายใต้โครงการส่งเสริมการออมเงินอย่างยั่งยืนกับเครือข่ายองค์กรการเงินชุมชน : กลุ่มออมทรัพย์เพื่อการผลิตและกลุ่มสหกรณ์ ในวันที่ 28 มิถุนายน 2560 เวลา 08.30 – 15.00 น. ณ ห้องจุติ เอ โรงแรม เจบี อ.หาดใหญ่ จ.สงขลา โดยมีนายขจรศักดิ์ เจริญโภคา รองผู้ว่าราชการจังหวัดสงขลา ให้เกียรติเป็นประธานในพิธีเปิดเวทีเสวนา ทั้งนี้ผู้เข้าร่วมงานจะได้เปิดโลกทัศน์ความรู้ทางการเงินและการออมเพื่อสิทธิประโยชน์บำนาญชราภาพกับ กอช. รวมถึงการแลกเปลี่ยนข้อคิดเห็นเพื่อสร้างความเข้าใจ และร่วมกันเสนอแนวคิดในการพัฒนาระบบบำนาญภาคประชาชน นอกจากนี้ภายในงานยังจัดให้มีกิจกรรมออกบูธนิทรรศการทางการเงินของ กอช. ธนาคารกรุงไทย ธนาคารออมสิน ธนาคารเพื่อการเกษตรและสหกรณ์การเกษตร (ธ.ก.ส.) และธนาคารอาคารสงเคราะห์ (ธอส.) อีกด้วย  
        
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า องค์กรการเงินชุมชนเป็นองค์กรภาคประชาชนที่เป็นกำลังสำคัญในการสร้างความมั่นคงในระดับท้องถิ่น ผู้แทนจากเครือข่ายองค์กรการเงินชุมชน ตลอดจนประชาชนในชุมชน จึงควรมีความรู้เบื้องต้นที่จะช่วยสร้างเศรษฐกิจฐานรากให้แข็งแรง โดยเฉพาะอย่างยิ่งด้านการบริหารจัดการทางการเงินส่วนบุคคลและการออมเพื่อยามชราภาพ การเสวนาครั้งนี้จึงเป็นเหมือนขุมทรัพย์ทางความรู้ที่ดี เพราะมีผู้ทรงคุณวุฒิจากหลากหลายหน่วยงาน ประกอบด้วย สำนักงานคลังจังหวัดสงขลา สำนักงานพัฒนาชุมชนจังหวัดสงขลา ธนาคารแห่งประเทศไทยสำนักงานภาคใต้ ปราชญ์ชาวบ้าน โดยนายเจริญ ดวงสุวรรณ และ กอช. มาให้ความรู้ความเข้าใจพร้อมแลกเปลี่ยนข้อคิดเห็นร่วมกัน
        
“ผู้ที่ผ่านการเข้าร่วมกิจกรรมในครั้งนี้ จะสามารถเป็นแกนนำในการส่งเสริมความรู้ทางการเงิน (Financial Literacy) อีกทั้งยังส่งเสริมให้เกิดพฤติกรรมการออมอย่างยั่งยืน อันจะเป็นประโยชน์ต่อตนเอง ครอบครัว ชุมชน และสังคมต่อไป อย่างไรก็ดีขอใช้โอกาสนี้เชิญชวนท่านที่อยู่ในจังหวัดสงขลาและพื้นที่ใกล้เคียงเข้าร่วมงานเวทีเสวนา เรื่อง “กอช. กับบำนาญภาคประชาชน” ได้ตามวันเวลาและสถานที่ดังกล่าวโดยไม่เสียค่าใช้จ่าย” นายสมพรกล่าว         
            
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ และที่สถาบันการเงินชุมชนที่เข้าร่วมโครงการ... “กอช. ออมสบาย ได้บำนาญ” www.nsf.or.th

ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 213, 224
Email : info@nsf.or.th 



ที่มา : http://www.thaigov.go.th/news/contents/details/4769