รัฐบาลไทย-ข่าวทำเนียบรัฐบาล-JCC ตั้งทีมศึกษาลงทุนใน EEC พร้อมนำทัพผู้ผลิตเครื่องมือแพทย์จากญี่ปุ่นลงทุนในไทย







                                วันอังคารที่ 27 มิถุนายน 2560                              





    211  













   JCC ตั้งทีมศึกษาลงทุนใน EEC พร้อมนำทัพผู้ผลิตเครื่องมือแพทย์จากญี่ปุ่นลงทุนในไทย
 

   ประธานหอการค้าญี่ปุ่น-กรุงเทพฯ  พบปะหารือบีโอไอ ย้ำนักลงทุนญี่ปุ่นสนใจอีอีซี พร้อมตั้งคณะกรรมการ 3 กลุ่ม เพื่อศึกษาโอกาสการลงทุนในระเบียงเศรษฐกิจพิเศษภาคตะวันออก และการลงทุนในอุตสาหกรรมทางการแพทย์และอุตสาหกรรมดิจิทัลในไทย  





   นางหิรัญญา สุจินัย เลขาธิการคณะกรรมการส่งเสริมการลงทุน  (บีโอไอ) เปิดเผยภายหลังการหารือกับหอการค้าญี่ปุ่น-กรุงเทพฯ (Japanese Chamber of Commerce, Bangkok) ซึ่งนำโดยนายโซจิ ซาคาอิ ประธานคนใหม่ (Mr. SOJI SAKAI) และคณะผู้บริหารของ JCC ว่า หอการค้าญี่ปุ่นได้ยืนยันถึงความสนใจจะเข้ามาลงทุนในประเทศไทยของนักลงทุนญี่ปุ่น โดยเฉพาะการลงทุนในพื้นที่ระเบียงเศรษฐกิจพิเศษภาคตะวันออก หรืออีอีซี ซึ่งหอการค้าญี่ปุ่นได้ตั้งคณะกรรมการรวม 3 ชุด เพื่อศึกษาโอกาสการลงทุนของญี่ปุ่นในไทย โดยมีทั้งคณะกรรมการที่ศึกษาถึงการลงทุนในอีอีซี คณะกรรมการศึกษาการลงทุนในอุตสาหกรรมอุปกรณ์การแพทย์ และอุตสาหกรรมดิจิทัล

นอกจากนี้ หอการค้าญี่ปุ่น-กรุงเทพฯ ยังได้สอบถามถึงความเป็นไปได้ในการขยายระยะเวลาของมาตรการส่งเสริมการลงทุนในอีอีซีของบีโอไอ ซึ่งจะหมดระยะเวลายื่นขอรับส่งเสริมภายในสิ้นปี 2560 เพราะนักลงทุนญี่ปุ่นหลายรายกำลังอยู่ระหว่างการศึกษาความเป็นไปได้ของการลงทุน ซึ่งอาจใช้ระยะเวลาในการพิจารณา จึงอยากให้บีโอไอขยายเวลาของมาตรการดังกล่าวออกไป

“ประธานคนใหม่ของหอการค้าญี่ปุ่นได้แสดงให้เห็นถึงความตั้งใจจะเข้ามาลงทุนในอีอีซี บีโอไอจึงเห็นว่า หากหอการค้าญี่ปุ่นและบีโอไอทำงานร่วมกันอย่างใกล้ชิด จะช่วยสนับสนุนให้การตัดสินใจเข้ามาลงทุนในประเทศไทย โดยเฉพาะในพื้นที่อีอีซีและอุตสาหกรรมเป้าหมายเป็นไปอย่างรวดเร็วยิ่งขึ้น บีโอไอจึงจะพิจารณาเรื่องการส่งบุคลากรที่มีความรู้ความเชี่ยวชาญไปร่วมให้ข้อมูลและคำปรึกษาอย่างใกล้ชิดด้วย”  นางหิรัญญากล่าว

นางหิรัญญากล่าวด้วยว่า ในช่วงต้นเดือนกันยายนนี้ หอการค้าญี่ปุ่น-กรุงเทพฯ จะจัดกิจกรรมใหญ่โดยนำคณะนักธุรกิจด้านเครื่องมือทางการแพทย์จากญี่ปุ่น กว่า 50 ราย เดินทางมาศึกษาโอกาสและลู่ทางการลงทุนในประเทศไทย ซึ่งกิจกรรมดังกล่าวเป็นส่วนหนึ่งของความร่วมมือด้านการลงทุนของอุตสาหกรรมเครื่องมืออุปกรณ์การแพทย์ในไทย ตลอดจนร่วมกันพัฒนาอุตสาหกรรมดังกล่าวตามทิศทางประเทศไทย 4.0
 
**************************************************
  



ที่มา : http://www.thaigov.go.th/news/contents/details/4804