รัฐบาลไทย-ข่าวทำเนียบรัฐบาล-พาณิชย์เปิดโครงการ “พี่เลี้ยงโชวห่วย ช่วยคนตัวเล็ก” ชวนร้านค้าส่งค้าปลีกต้นแบบกว่า 100 รายทั่วประเทศ เป็นพี่เลี้ยงปรับร้านโชวห่วย 5,000 แห่ง ให้โก้เก๋!! 







                                วันพฤหัสบดีที่ 29 มิถุนายน 2560                              





    166  













   พาณิชย์เปิดโครงการ “พี่เลี้ยงโชวห่วย ช่วยคนตัวเล็ก” ชวนร้านค้าส่งค้าปลีกต้นแบบกว่า 100 รายทั่วประเทศ เป็นพี่เลี้ยงปรับร้านโชวห่วย 5,000 แห่ง ให้โก้เก๋!! 
 

   ดันเศรษฐกิจฐานรากแกร่ง เสริมศักยภาพธุรกิจไทยแข็งแรง  กระทรวงพาณิชย์ร่วมกับ สมาคมการค้าส่ง-ปลีกไทย มหาวิทยาลัยเกษมบัณฑิต และธุรกิจค้าส่งค้าปลีกท้องถิ่นที่ผ่านการพัฒนาจากกรมพัฒนาธุรกิจการค้าทั่วประเทศ เปิดตัวโครงการ “พี่เลี้ยงโชวห่วย  ช่วยคนตัวเล็ก”  





ช่วยปรับภาพลักษณ์ให้ทันสมัย บริหารจัดการคล่องตัว อีกทั้งจัดโปรให้โชวห่วย!! ลดราคาสินค้าเพื่อขายให้ประชาชนในท้องถิ่นได้ราคาถูก ลดภาระค่าครองชีพ
                นางสาววิบูลย์ลักษณ์ ร่วมรักษ์ ปลัดกระทรวงพาณิชย์ เปิดเผยว่า รัฐมนตรีช่วยว่าการกระทรวงพาณิชย์ (นายสนธิรัตน์ สนธิจิรวงศ์) ได้มอบหมายให้กระทรวงพาณิชย์เชิญผู้บริหารร้านค้าส่งค้าปลีกในต่างจังหวัดทั่วประเทศร่วมเปิดโครงการ “พี่เลี้ยงโชวห่วย ช่วยคนตัวเล็ก” ณ ห้องบุรฉัตรไชยากร กระทรวงพาณิชย์ โดยเป็นความร่วมมือจากภาคีพันธมิตรระหว่างภาครัฐกับภาคเอกชน ได้แก่ กระทรวงพาณิชย์ โดยกรมพัฒนาธุรกิจการค้า และกรมการค้าภายใน ร่วมกับ สมาคมการค้าส่ง-ปลีกไทย ธุรกิจค้าส่งค้าปลีกต้นแบบภายใต้การสนับสนุนของกรมพัฒนาธุรกิจการค้า ซึ่งกระทรวงพาณิชย์ในฐานะหน่วยงานหลักด้านการส่งเสริมและพัฒนาธุรกิจค้าส่งค้าปลีกให้มีความเข้มแข็ง แข่งขันได้พร้อมดำเนินการภายใต้โครงการดังกล่าวที่จะเข้าไปพัฒนาทักษะด้านการบริหารจัดการร้านค้า ปรับภาพลักษณ์ร้านโชวห่วยให้มีความทันสมัย และตอบสนองต่อความต้องการของผู้บริโภคถึงสถานประกอบการด้วยหลักแนวคิด สวย สะอาด สว่าง สะดวก และสบาย เน้นการให้ความช่วยเหลือแบบ “พี่ดูแลน้อง” โดยโครงการฯ นี้จะเป็นการกระตุ้นเศรษฐกิจในระดับฐานรากถึงร้านค้าโชวห่วยซึ่งเป็นธุรกิจในท้องถิ่นที่มีความสำคัญต่อเศรษฐกิจไทยให้สามารถปรับตัวอย่างต่อเนื่อง สอดคล้องกับยุทธศาสตร์การพัฒนาเศรษฐกิจของรัฐบาล ตลอดจนส่งเสริมการเชื่อมโยงเครือข่ายทางธุรกิจในลักษณะเกื้อกูลซึ่งกันและกันระหว่างธุรกิจค้าส่งค้าปลีกต้นแบบขนาดใหญ่ และร้านค้าโชวห่วยสมาชิกซึ่งนับเป็นโมเดลการพัฒนาที่แข็งแกร่งและยั่งยืน
                นางสาวบรรจงจิตต์ อังศุสิงห์ อธิบดีกรมพัฒนาธุรกิจการค้า กระทรวงพาณิชย์ กล่าวเสริมว่า โครงการ“พี่เลี้ยงโชวห่วย ช่วยคนตัวเล็ก” เกิดจากการที่กรมฯ ได้เดินหน้าสร้างความเข้มแข็งแก่ธุรกิจค้าส่งค้าปลีกไทยมาอย่างต่อเนื่อง ซึ่งขณะนี้มีร้านค้าส่งต้นแบบที่ผ่านการส่งเสริมและพัฒนาแล้วกว่า 132 ร้านค้าทั่วประเทศ และพร้อมเป็นส่วนสำคัญที่จะต่อยอดให้กับเศรษฐกิจฐานราก โดยร้านค้าต้นแบบเหล่านี้จะทำหน้าที่เป็นพี่เลี้ยงช่วยเหลือร้านค้าปลีกเครือข่ายขนาดเล็กจำนวน 5,000 แห่ง เข้าไปพัฒนาร้านค้า ปรับภาพลักษณ์ และให้ความรู้แก่ร้านค้าปลีกหรือร้านโชวห่วยที่เป็นสมาชิก เพื่อมียอดขายที่ดีขึ้นส่งผลให้ธุรกิจท้องถิ่นเกิดการหมุนเวียนได้คล่องตัว ประกอบกับร้านค้าโชวห่วยทั้งหมดนี้จะเป็นที่จำหน่ายสินค้าธงฟ้าประชารัฐซึ่งเป็นสินค้าราคาต่ำกว่าท้องตลาดจากผู้ผลิตสินค้าอุปโภค-บริโภครายใหญ่ของประเทศ ซึ่งจะช่วยลดต้นทุนการบริหารจัดการร้านค้าและลดค่าครองชีพให้กับประชาชน สุดท้ายนี้โครงการ “พี่เลี้ยงโชวห่วย ช่วยคนตัวเล็ก” จะส่งผลดีต่อเศรษฐกิจในแต่ละชุมชนให้เติบโตขึ้น รวมถึงทำให้เศรษฐกิจโดยรวมในระดับประเทศดีขึ้นตามไปด้วยเช่นกัน 



ที่มา : http://www.thaigov.go.th/news/contents/details/4872