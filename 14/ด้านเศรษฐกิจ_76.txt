รัฐบาลไทย-ข่าวทำเนียบรัฐบาล-สำนักงานสลากฯ แจง กรณีจำหน่ายสลากเกินราคา ได้ประสานผู้ว่าราชการจังหวัดเร่งรัดติดตามตรวจสอบอย่างใกล้ชิด และยังคงใช้มาตรการตรวจสอบจับกุมอย่างต่อเนื่องทุกพื้นที่







                                วันพุธที่ 29 มีนาคม 2560                              





    165  













   สำนักงานสลากฯ แจง กรณีจำหน่ายสลากเกินราคา ได้ประสานผู้ว่าราชการจังหวัดเร่งรัดติดตามตรวจสอบอย่างใกล้ชิด และยังคงใช้มาตรการตรวจสอบจับกุมอย่างต่อเนื่องทุกพื้นที่
 

   สืบเนื่องจากกรณีนายวัชระ เพชรทอง อดีต สส.พรรคประชาธิปัตย์ กล่าวว่าได้รับการร้องเรียนจากประชาชนในพื้นที่จังหวัดชลบุรีและพื้นที่อื่น ๆ ว่ามีการขายสลากเกินราคาที่รัฐบาลกำหนด โดยในชุด 5 ใบ ขายราคา 500 บาท โดยผู้ขายอ้างว่ารับมาแพง และขอให้นายกรัฐมนตรีเร่ 





   วันนี้ (27 มีนาคม 2560) ที่สำนักงานสลากกินแบ่งรัฐบาล สนามบินน้ำ จ.นนทบุรี พลตรีฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล กล่าวต่อผู้สื่อข่าวถึงกรณีดังกล่าวว่า สำนักงานสลากกินแบ่งรัฐบาล ได้ประสานไปยังจังหวัดต่าง ๆ ที่ได้รับแจ้งร้องเรียนเรื่องการจำหน่ายสลากเกินราคา นอกจากนี้ ได้ประสานไปยังผู้บัญชาการตำรวจภูธรแต่ละภาคด้วย ซึ่งที่ผ่านมา ได้รับความร่วมมือจากทุกจังหวัดในการกวดขันและจับกุมผู้จำหน่ายสลากเกินราคาได้แล้วหลายราย สำหรับที่จังหวัดชลบุรี ซึ่งได้มีการร้องเรียนเรื่องการจำหน่ายสลากเกินราคาในบางพื้นที่นั้น สำนักงาน ฯ ได้มีหนังสือไปยังผู้ว่าราชจังหวัดชลบุรีและผู้บัญชาการตำรวจภูรภาค 2 ขอความร่วมมือให้ติดตามตรวจสอบการจำหน่ายสลากของตัวแทนจำหน่ายในพื้นที่ให้จำหน่ายสลากตามราคาที่กำหนดไว้อย่างเคร่งครัดแล้ว

ผู้อำนวยการสำนักงานสลากกินแบ่งรัฐบาล กล่าวต่อไปอีกว่า ปัจจุบัน คณะกรรมการสลากกินแบ่งรัฐบาลกำหนดเพดานการพิมพ์สลากกินแบ่งรัฐบาลออกจำหน่ายไว้ไม่เกิน 71 ล้านฉบับหรือ 710,000 เล่มคู่ต่องวด และให้จัดสรร ให้ตัวแทนจำหน่ายประเภทมูลนิธิ สมาคม องค์กร ผู้พิการ จำนวน 904 ราย สลาก 121,727 เล่มคู่ ตัวแทนจำหน่ายรายย่อยรับสลากไม่เกิน 5 เล่มคู่ จำนวน 37,938 ราย รวมเป็นสลาก 168,368 เล่มคู่ และจำหน่ายผ่านระบบจองล่วงหน้าฯ จำนวน 419,905 เล่มคู่ สำหรับการจำหน่ายสลากงวดล่าสุดวันที่ 1 เมษายน 2560 สามารถจำหน่ายสลากได้หมดตามเพดานที่กำหนดไว้โดยมีผู้จองสลากกินแบ่งรัฐบาลผ่านระบบได้จำนวน 51,371 ราย ใช้เวลาทำรายการผ่าน ATM และNet bank ประมาณ 31 นาที จอง 5 เล่มคู่ 38,742 ราย จอง 10 เล่มคู่ 12,629 ราย ส่วนการจำหน่ายแบบเดิมตัวแทนจำหน่ายทั้งสองประเภทรับสลากไปจำหน่ายครบถ้วน
 
พลตรีฉลองรัฐ ฯ กล่าวต่อผู้สื่อข่าวว่า ด้วยโครงสร้างการจัดสรรสลากในปัจจุบันสำนักงานสลาก กินแบ่งรัฐบาลจะเป็นผู้จำหน่ายรายใหญ่ที่สุด ผ่านโครงการซื้อ-จองล่วงหน้าฯ รองลงไปคือมูลนิธิ สมาคมองค์กรผู้พิการ จึงไม่มีผู้ใดมีอิทธิพลเบื้องหลังการค้าสลากได้ ส่วนปัญหาการค้าช่วงเพื่อนำสลากไปรวมชุดจำหน่ายในราคาเกินกว่ากฎหมายกำหนดนั้น สำนักงานฯได้ดำเนินการตามมาตรการบังคับโดยที่ผ่านมาเจ้าหน้าที่ตำรวจ ทหาร และฝ่ายปกครองของจังหวัดต่าง ๆ ได้ดำเนินการจับกุมผู้จำหน่ายสลากเกินราคาอย่างเข้มงวด โดยจะทำการตรวจสอบตัวแทนจำหน่ายหรือผู้ที่ซื้อ-จองล่วงหน้า โดยต้องไม่นำสลากของตนไปรวมชุดกับผู้อื่น หรือนำสลากของผู้อื่นมาขายร่วม หรือนำสลากของตนไปขายให้แก่ผู้อื่นเพื่อนำไปรวมชุด หรือแลกเปลี่ยนสลากกับผู้อื่น หากมีการตรวจสอบพบการกระทำดังกล่าวถือว่าผู้ขายผิดสัญญาและกระทำผิดเงื่อนไข จะถูกยกเลิกสัญญาการเป็นตัวแทนจำหน่าย หรือยกเลิกการลงทะเบียนเป็นผู้ซื้อ-จองล่วงหน้าสลากกินแบ่งรัฐบาลทันที
 
ขณะนี้ มีการจับกุมผู้จำหน่ายสลากเกินราคาอย่างต่อเนื่องในทุกพื้นที่ และยกเลิกการเป็นตัวแทนจำหน่ายไปแล้ว รวมทั้งหมด 1,855 ราย ยกเลิกการลงทะเบียนเป็นผู้มีสิทธิในการซื้อ-จองล่วงหน้าสลากกินแบ่งรัฐบาล จำนวน 190 ราย สำหรับสลากที่ถูกยกเลิกสัญญา จะนำมาเข้าสู่โครงการซื้อ-จองล่วงหน้าฯ ให้กับผู้จำหน่ายสลากจริงได้มีโอกาสเข้าถึงสลากได้มากขึ้น ทำให้ภาพรวมของการจำหน่ายสลากปัจจุบัน ราคาสลากใบลดลงจากเดิมที่จำหน่ายฉบับคู่ละ 100 - 120 บาท กลับมาจำหน่ายตามราคาหน้าสลากคือฉบับคู่ละ 80 บาท ซึ่งสามารถหาซื้อได้ทั่วไปทุกที่ทั้งแผงจำหน่ายที่ประจำอยู่กับที่และที่เดินเร่ขายทุกพื้นที่ทั่วประเทศ สำหรับการจำหน่ายสลากของผู้ค้าสู่ประชาชนผู้ต้องการเสี่ยงโชคในห้วงเวลาที่ผ่านมา มีสลากเหลือในแผงเล็กน้อย เมื่อเปรียบเทียบกับความต้องการในการทำรายการซื้อ-จองล่วงหน้าสลากกินแบ่งรัฐบาลแล้วประเมินได้ว่าปริมาณสลากในปัจจุบันยังคงมีความเหมาะสม
    
อย่างไรก็ตาม สำนักงานฯ ไม่ได้นิ่งนอนใจต่อกรณีมีการนำสลากไปรวมชุดและจำหน่ายในราคาเกินกว่าที่กำหนด ทั้งนี้ ได้มีมาตรการป้องกันการนำสลากไปรวมชุด ด้วยการปรับวันจ่ายสลาก ตามโครงการซื้อจองล่วงหน้าฯ โดยจะจ่ายสลากที่ไปรษณีย์ปลายทางในวันที่ 5 และ 20 ของเดือน เพื่อให้รับสลากแล้วมีเวลาเพียงพอจำหน่ายด้วยตนเอง และลดโอกาสในการนำสลากจองไปจำหน่ายต่อให้ผู้อื่นนำไปรวมชุด จากมาตรการนี้ ทำให้คัดกรองผู้ที่ไม่จำหน่ายสลากด้วยตนเองออกไปได้ และผู้จำหน่ายสลากจริงทำรายการสลากจองล่วงหน้าได้มากขึ้นด้วย ผู้อำนวยการสำนักงานสลากกินแบ่งรัฐบาล กล่าวในตอนท้าย.

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/2698