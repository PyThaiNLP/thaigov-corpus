รัฐบาลไทย-ข่าวทำเนียบรัฐบาล-ธ.ก.ส. ยกระดับผู้ประกอบการรายย่อยนำ ‘ไอที-นวัตกรรม’ หนุน SMAEs เข้าสู่ยุคเกษตร 4.0







                                วันพฤหัสบดีที่ 29 มิถุนายน 2560                              





    114  





      พิมพ์    
     
    
















   ธ.ก.ส. ยกระดับผู้ประกอบการรายย่อยนำ ‘ไอที-นวัตกรรม’ หนุน SMAEs เข้าสู่ยุคเกษตร 4.0
 

   ธ.ก.ส. อัปเกรดผู้ประกอบการรายย่อยขึ้นสู่ธุรกิจเกษตร นำไอที นวัตกรรมและการจัดการที่ดีควบคู่แหล่งเงินทุนหนุนศักยภาพ บูรณาการงานวิจัย พัฒนาความรู้ บรรลุยุทธศาสตร์ เกษตร 4.0 พร้อมเปิด Facebook Fan Page : SMAEs club  





   ธ.ก.ส. อัปเกรดผู้ประกอบการรายย่อยขึ้นสู่ธุรกิจเกษตร นำไอที นวัตกรรมและการจัดการที่ดีควบคู่แหล่งเงินทุนหนุนศักยภาพ บูรณาการงานวิจัย พัฒนาความรู้ บรรลุยุทธศาสตร์ เกษตร 4.0 พร้อมเปิด Facebook Fan Page : SMAEs club เป็นศูนย์กลางแลกเปลี่ยนเรียนรู้ชาว SMAEs จัดแพ็กเกจสินเชื่อตอบโจทย์ SMEs ในงาน “SMART SME EXPO 2017”
    
.นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. มุ่งส่งเสริมเกษตรกรที่มีศักยภาพให้เป็นผู้ประกอบการเพื่อต่อยอดสู่เกษตรอุตสาหกรรม ภายใต้ โครงการสินเชื่อ 1 ตำบล 1 SME เกษตร (SMAEs) เพื่อสร้างความยั่งยืนของภาคเกษตรไทย ตามนโยบายรัฐบาล ซึ่งได้คัดเลือกผู้ประกอบการกลุ่มนี้มาเป็นหัวขบวนเชื่อมโยงการผลิตจากรายย่อย สู่กลางน้ำและปลายน้ำ จัดหลักสูตรพัฒนาลูกค้าตามศักยภาพเพื่อยกระดับขีดความสามารถ นำเทคโนโลยี นวัตกรรมและการบริหารจัดการเพิ่มประสิทธิภาพ คุณภาพและกำลังการผลิต ยกระดับมาตรฐานสินค้าสู่สากล ขยายตลาดจากชุมชนสู่ระดับประเทศและระดับโลก ด้วยช่องทางอิเล็กทรอนิกส์ หรือ E - Commerce จนประสบความสำเร็จ เป็นหัวขบวนภาคเกษตรที่กระตุ้นการเปลี่ยนแปลงโครงสร้างการผลิตของประเทศ
    
“ธ.ก.ส. มุ่งสนับสนุนให้เกษตรกรไทยก้าวผ่านการเป็นผู้ผลิตระดับต้น สู่การเป็นผู้ประกอบการธุรกิจเกษตร โดยให้ความรู้เพื่อพัฒนาศักยภาพรอบด้านอย่างต่อเนื่อง ทั้งการผลิต การตลาด การจัดการเงินทุน การบัญชี การพัฒนาฝีมือแรงงาน การวิจัยพัฒนาผลิตภัณฑ์และการให้บริการ เพิ่มขีดความสามารถการแข่งขันให้กับเกษตรกรรุ่นใหม่ โดยยึดหลัก “วิจัยนำ พัฒนาตาม สินเชื่อสนับสนุน” สอดคล้องกับโมเดล ประเทศไทย 4.0 ที่ปรับเปลี่ยนการขับเคลื่อนประเทศจากอุตสาหกรรม สู่เทคโนโลยี ความคิดสร้างสรรค์และนวัตกรรม ซึ่ง ธ.ก.ส. สนับสนุนการเปลี่ยนแปลง   สู่เกษตรสมัยใหม่ที่เน้นการบริหารจัดการและเทคโนโลยี และยกระดับ SMEs ดั้งเดิมไปสู่ Smart Enterprises และ Startups ที่มีศักยภาพสูง ให้บรรลุเป้าหมายเกษตรกร 4.0” นายอภิรมย์กล่าว
    
สำหรับผลการดำเนินงานโครงการสินเชื่อ 1 ตำบล 1 SME เกษตร ณ สิ้นปีบัญชี 2559 (31 มี.ค.60) มีผู้เข้าร่วมโครงการ 32,670 ราย ครอบคลุม 7,135 ตำบลทั่วประเทศ วงเงินสินเชื่อ 48,507.67 ล้านบาท ทั้งนี้เพื่อเพิ่มช่องทาง  ในการแลกเปลี่ยนเรียนรู้ร่วมกันของผู้ประกอบการ SMAEs ธ.ก.ส. จึงได้เปิด Facebook Fan Page : SMAEs club หรือ : https://www.facebook.com/smaesbaac ขึ้นมาโดยมีวัตถุประสงค์ให้ “SMAEs Club - ธุรกิจเกษตร ธ.ก.ส. Club ของเกษตรกรทุกรุ่นที่ต้องการยกระดับเป็นผู้ประกอบการ” เป็นสื่อกลางของ SMAEs ที่หลากหลายและเข้าถึงได้สะดวกและรวดเร็วมากยิ่งขึ้น

และในวันที่ 29 มิ.ย. - 2 ก.ค.60 ธ.ก.ส. ได้เข้าร่วมงาน SMART SME EXPO 2017 “Total SMEs Solution - รวมโอกาสสู่ความสำเร็จ SMEs 4.0” ณ อาคาร 3 - 4 อิมแพ็ค เมืองทองธานี อ.ปากเกร็ด จ.นนทบุรี นำผลิตภัณฑ์ทางการเงินที่ตอบโจทย์ผู้ประกอบการ SMEs เกษตร ทั้งรายใหม่และต่อยอดรายเดิม ประกอบไปด้วย
 1. โครงการสินเชื่อ 1 ตำบล 1 SME เกษตรเพื่อสร้างความยั่งยืนภาคเกษตรไทย สำหรับลูกค้า SMEs เกษตร และลูกค้าสินเชื่อเพื่อสร้างความยั่งยืนของภาคเกษตรไทย วงเงินกู้ 20 ล้านบาท
 2. โครงการสินเชื่อสานฝันเกษตรกรรุ่นใหม่ (Young Smart Farmer) วงเงินกู้ 1 ล้านบาท
 3. โครงการสินเชื่อ SMEs โตไว วงเงินกู้ 2 แสนบาท
 4. โครงการนวัตกรรมดีไม่มีดอกเบี้ย
    
ท่านที่สนใจเป็นผู้ประกอบการ SMEs เกษตร สอบถามข้อมูลด้านสินเชื่อ การให้ความรู้ด้านบริหารจัดการและการตลาด สอบถามข้อมูลได้ที่พนักงานประจำบูทตลอดระยะเวลาการจัดงาน ที่ทำการสาขา ธ.ก.ส. 1,275 สาขา ทั่วประเทศในวัน-เวลาทำการ  Call Center โทร 02 555 0555 หรือที่เว็บไซต์ www.baac.or.th ทุกวันตลอด 24 ชั่วโมง
  



ที่มา : http://www.thaigov.go.th/news/contents/details/4893