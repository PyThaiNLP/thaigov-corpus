รัฐบาลไทย-ข่าวทำเนียบรัฐบาล-ก.วิทย์ฯ ร่วมส่งเสริมผู้ประกอบการอุตสาหกรรมไทย จุดประกายไอเดีย สร้างสรรค์ผลิตภัณฑ์ใหม่ ในงาน Thailand food innovation forum 2017







                                วันพุธที่ 29 มีนาคม 2560                              





    1,079  













   ก.วิทย์ฯ ร่วมส่งเสริมผู้ประกอบการอุตสาหกรรมไทย จุดประกายไอเดีย สร้างสรรค์ผลิตภัณฑ์ใหม่ ในงาน Thailand food innovation forum 2017
 

   ก.วิทย์ฯ ร่วมส่งเสริมผู้ประกอบการอุตสาหกรรมไทย จุดประกายไอเดีย สร้างสรรค์ผลิตภัณฑ์ใหม่ ในงาน Thailand food innovation forum 2017

 





 21 มีนาคม 2560 ณ ศูนย์การประชุมแห่งชาติสิริกิติ์ / ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธานเปิดงาน Thailand Food Innovation Forum 2017 พร้อมแสดงปาฐกถาพิเศษในหัวข้อ “การสนับสนุนนวัตกรรมอาหารของกระทรวงวิทยาศาสตร์และเทคโนโลยี” ซึ่งจัดขึ้นโดยหอการค้าและสภาหอการค้าแห่งประเทศไทย โดยมีวัตถุประสงค์เพื่อสร้างโอกาสทางธุรกิจให้แก่บริษัทในอุตสาหกรรมอาหารโดยเฉพาะ SMEs และ Startup นำผลงานวิจัยพัฒนาเกี่ยวกับนวัตกรรมอาหารไปขยายผลเชิงพาณิชย์และเปิดโอกาสให้มีการแสดงผลงานของหน่วยงานวิจัยทั้งจากภาครัฐและสถาบันการศึกษารวมทั้งมีการจัดแสดงนิทรรศการจากหน่วยงานภาครัฐที่ให้การสนับสนุนและส่งเสริมการพัฒนานวัตกรรมในอุตสาหกรรมอาหาร
ดร.อรรชกา สีบุญเรือง กล่าวว่า สำหรับนโยบาย “ประเทศไทย 4.0” ของรัฐบาลนั้น อุตสาหกรรมอาหารมีบทบาทสำคัญอย่างยิ่งในการขับเคลื่อนเศรษฐกิจของประเทศ การส่งออกสินค้าเกษตรและอาหารเป็นอันดับที่ 13 ของโลก มีบุคลากรและแรงงานกว่า 40 ล้านคน ที่มีรายได้จากอุตสาหกรรมเกษตรและอาหารประมาณ 11% ของ GDP อย่างไรก็ตาม สินค้าที่ส่งออกยังเป็นสินค้าทางการเกษตรที่เป็นวัตถุดิบ และมีมูลค่าเพิ่มต่ำ ขาดการประยุกต์ใช้นวัตกรรมในการแปรรูปเป็นสินค้ามูลค่าสูง ดังนั้นจึงจำเป็นอย่างยิ่งที่อุตสาหกรรมอาหารไทย ต้องเร่งปรับตัวเพื่อเพิ่มขีดความสามารถในการแข่งขันโดยนำวิทยาศาสตร์ เทคโนโลยี และนวัตกรรม (วทน.) เข้ามาประยุกต์ใช้ในกระบวนการผลิตและแปรรูปอาหาร เพื่อผลิตสินค้าและบริการที่มีมูลค่าเพิ่มสูง รวมทั้งขยายตลาดและเชื่อมโยงเข้าสู่ Global Food Value Chain
กระทรวงวิทยาศาสตร์และเทคโนโลยี มีนโยบายและกลไกการดำเนินงานเพื่อสนับสนุนและส่งเสริมผู้ประกอบการในอุตสาหกรรมอาหารให้สามารถสร้างสรรค์นวัตกรรมอาหารและพัฒนาสินค้ามูลค่าเพิ่มสูงออกสู่ตลาด โดยในปีงบประมาณ 2560 ได้จัดสรรงบประมาณ 391 ล้านบาทสำหรับ 96 โครงการวิจัยพัฒนาด้านเกษตรและอาหาร นอกจากนี้ ยังได้บูรณาการความร่วมมือหน่วยงานภายในกระทรวงฯ เพื่อขับเคลื่อน “เมืองนวัตกรรมอาหาร” ซึ่งเป็นอีกหนึ่งโครงการสำคัญของรัฐบาล
พื้นที่แรกของเมืองนวัตกรรมอาหาร ตั้งอยู่ที่อุทยานวิทยาศาสตร์ประเทศไทย บนพื้นที่ 200 ไร่ ซึ่งเปรียบเสมือนนิคมวิจัย มีพื้นที่ซึ่งพร้อมด้วยสิ่งอำนวยความสะดวกและโครงสร้างพื้นฐาน วทน. รองรับกิจกรรมวิจัยพัฒนาของภาคเอกชนในหลายรูปแบบ เช่น ห้องปฏิบัติการพร้อมใช้พื้นที่เปล่าสำหรับจัดตั้งห้องปฏิบัติการวิจัย รวมทั้งพื้นที่โรงงานต้นแบบและที่ดินเช่า ปัจจุบันมีบริษัทในอุตสาหกรรมอาหารและอุตสาหกรรมเกี่ยวเนื่องอยู่ในพื้นที่ 32 บริษัท โดยประมาณ 70% เป็นบริษัทไทยและ 30% เป็นบริษัทต่างชาติ
เมืองนวัตกรรมอาหาร มุ่งเน้น 3 สาขาเป้าหมาย ที่มีศักยภาพสูงในการสร้างมูลค่าเพิ่มให้แก่ผลิตภัณฑ์และบริการในอุตสาหกรรมอาหารและอุตสาหกรรมเกี่ยวเนื่อง คือ (1) อาหารสุขภาพ และอาหารฟังก์ชั่น เช่น Nutraceutical หรือโภชนเภสัชภัณฑ์ ผลิตภัณฑ์ไขมันและน้ำมันเพื่อสุขภาพ (2) อาหารที่มีมูลค่าเพิ่มสูง เช่น สารสกัดอาหาร สารปรุงแต่งอาหาร และ (3) ธุรกิจที่สนับสนุนนวัตกรรมอาหาร เช่น มาตรฐานและความปลอดภัยทางอาหาร การตรวจสอบย้อนกลับ บรรจุภัณฑ์ และระบบการขนส่ง

นายอิสระ ว่องกุศลกิจ ประธานกรรมการ หอการค้าไทยและสภาหอการค้าแห่งประเทศไทย กล่าวว่า งาน Thailand Food Innovation Forum 2017 เป็นเวทีสำหรับการพบปะของผู้ประกอบการโดยเฉพาะ SMEs และ Startup กับนักวิจัยชั้นนำด้านนวัตกรรมอาหารเพื่อนำเสนอผลงาน และความเชี่ยวชาญด้านเทคโนโลยีและนวัตกรรมให้เกิดการต่อยอดในเชิงพาณิชย์ รวมทั้งเป็นเวทีสร้างแรงบันดาลใจ สู่เส้นทางแห่งความสำเร็จ โดยผู้ประกอบการต้นแบบชั้นนำของประเทศ เพื่อเปิดโลกทัศน์การพัฒนาผลิตภัณฑ์ให้ได้มาตรฐานระดับสากลสร้างคุณค่าและความแตกต่างจากคู่แข่ง การเติบโตของอุตสาหกรรมอาหารของไทยในปัจจุบัน มีบทบาทสำคัญในการขับเคลื่อนเศรษฐกิจและมีแนวโน้มขยายตัวต่อเนื่อง โดยจะเห็นได้ว่าการส่งออกในปี2559 มีมูลค่าสูงถึง 927,000 ล้านบาทและคาดว่าในปีนี้จะส่งออกไม่น้อยกว่า 1,050,000 ล้านบาท ส่งผลให้ไทยเป็นผู้ส่งออกอาหารอันดับที่ 12 ของโลก
กระทรวงวิทยาศาสตร์และเทคโนโลยีได้ดำเนินการเพื่อเพิ่มขีดความสามารถในการแข่งขันโดยเฉพาะ SMEs และ Startup อาทิ โครงการจากหิ้งสู่ห้าง การผลักดันนำค่าใช้จ่ายไปคำนวณภาษีได้300% ในการลงทุนด้านวิจัยพัฒนาและนวัตกรรม การจัดทำบัญชีนวัตกรรมและบัญชีสิ่งประดิษฐ์ไทยโครงการคูปองนวัตกรรม โครงการเมืองนวัตกรรมอาหาร (Food Innopolis) เป็นต้น ซึ่งล้วนแล้วแต่เป็นการเสริมศักยภาพ และความเข้มแข็งให้กับภาคธุรกิจ ที่เชื่อมโยงไปสู่การพัฒนาที่ยั่งยืน

การจัดงาน Thailand Food Innovation Forum 2017 ในครั้งนี้ได้รับความสนใจจากภาครัฐภาคเอกชน สถาบันการศึกษา และผู้ประกอบการรุ่นใหม่จากทุกจังหวัดทั่วประเทศ ซึ่งหอการค้าไทยและสภาหอการค้าแห่งประเทศไทย คาดหวังว่าจะเป็นการจุดประกาย และสร้างความตระหนักให้ผู้ประกอบการเห็นถึง ความสำคัญของการนำเทคโนโลยีและนวัตกรรม มาเป็นเครื่องมือขับเคลื่อนธุรกิจอาหารไทย ให้มีขีดความสามารถในการแข่งขันบนเวทีโลก ขณะเดียวกัน หน่วยงานวิจัยและนักวิจัยจะได้รับรู้แนวคิดของภาคธุรกิจ และเกิดการเชื่อมโยงร่วมกันคิดค้นนวัตกรรมใหม่ๆเพื่อตอบโจทย์ Thailand 4.0
 
ข่าวโดย : นางสาวชลธิชา แสงเทียนสุวรรณ
ภาพและวีดีโอ : นายภูมินทร์ ปั้นเล็ก,นายสุเมธ บุญเอื้อ
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 - 3732  โทรสาร 02 333 3834
E-Mail : pr@most.go.th  Facebook : sciencethailand



ที่มา : http://www.thaigov.go.th/news/contents/details/2716