รัฐบาลไทย-ข่าวทำเนียบรัฐบาล-พาณิชย์กระตุ้นเศรษฐกิจชุมชนภาคเหนือตอนล่าง







                                วันพฤหัสบดีที่ 6 กรกฎาคม 2560                              





    112  













   พาณิชย์กระตุ้นเศรษฐกิจชุมชนภาคเหนือตอนล่าง
 

   นางอภิรดี ตันตราภรณ์ รัฐมนตรีว่าการกระทรวงพาณิชย์เปิดเผยว่า ในช่วงปลายเดือนมิถุนายน ที่ผ่านมากระทรวงพาณิชย์ร่วมกับจังหวัดนครสวรรค์และเทศบาลตำบลบ้านแดนได้พัฒนาบริเวณสถานที่ท่องเที่ยวเขาหน่อ-เขาแก้วหน้าที่ทำการเทศบาลตำบลบ้านแดน 





   คือ“ตลาดนัดสุขภาพวิถีพอเพียง” ให้เป็น “ตลาดต้องชม” รองรับนักท่องเที่ยวทั้งชาวไทยและชาวต่างชาติ ที่ได้มาสัมผัสธรรมชาติและย้อนรอยประวัติศาสตร์ รวมทั้งจับจ่ายใช้สอยเลือกซื้ออาหาร ผักผลไม้ สินค้าพื้นเมือง ของที่ระลึก สินค้าเกษตรอินทรีย์จากแหล่งผลิตของสมาชิกในชุมชน เป็นการสร้างอาชีพและสร้างรายได้หมุนเวียนในชุมชน
          ด้านนายบรรลือ สง่าจิตร รองผู้ว่าราชการจังหวัดนครสวรรค์ให้รายละเอียดเพิ่มเติมว่านครสวรรค์  เป็นเมืองท่าและเมืองเศรษฐกิจหลักมาตั้งแต่อดีตจนถึงปัจจุบันโดยภาคการเกษตรมีผลผลิตที่สำคัญได้แก่    ข้าว อ้อยโรงงาน มันสำปะหลัง ข้าวโพด เลี้ยงสัตว์ เป็นต้น รวมทั้งมีแหล่งท่องเที่ยวที่น่าสนใจอย่างหลากหลายและหนึ่งในนั้นคือ เขาหน่อ-เขาแก้วตั้งอยู่ในเขตเทศบาลตำบลบ้านแดน อำเภอบรรพตพิสัย เป็นสถานที่ท่องเที่ยวที่มีความสำคัญด้านประวัติศาสตร์ ซึ่งบริเวณเขาหน่อเคยเป็นที่ประทับแรมของพระบาทสมเด็จพระจุลจอมเกล้าเจ้าอยู่หัวรัชกาลที่ 5 เมื่อครั้งเสด็จภาคเหนือ ทางชลมารคสายแม่น้ำปิง ซึ่งจังหวัดได้สร้างบรมรูปไว้เป็นอนุสรณ์ โดยบริเวณเชิงเขาหน่อมีฝูงลิงจำนวนมากคอยรับอาหารจากนักท่องเที่ยวที่มาเยือน ส่วนเขาแก้ว ที่อยู่บริเวณใกล้เคียงกัน มีถ้ำซึ่งเป็นที่อยู่ของค้างคาวจำนวนมาก ในช่วงใกล้พลบค่ำจะมีฝูงค้างคาวนับล้านตัวบินออกจากถ้ำเพื่อไปหากิน มองเป็นสายยาวดำอยู่บนท้องฟ้าประมาณ 20 นาที นับเป็นเรื่องน่าตื่นตาตื่นใจแก่นักท่องเที่ยวและผู้พบเห็นเป็นอย่างมาก ซึ่งเป็นเสน่ห์ของเขาหน่อ-เขาแก้ว และ “ตลาดนัดสุขภาพวิถีพอเพียง”
          “การร่วมแรงร่วมใจกันทั้งกระทรวงพาณิชย์ กระทรวงมหาดไทย ผู้นำท้องถิ่น ภาคเอกชน และประชาชนในพื้นที่ในการพัฒนายกระดับ “ตลาดนัดสุขภาพวิถีพอเพียง” เป็น “ตลาดต้องชม” โดยเชื่อมโยงการท่องเที่ยวเชิงประวัติศาสตร์ที่ทรงคุณค่าเป็นการสร้างความเข้มแข็งให้กับเศรษฐกิจชุมชนเพิ่มขึ้น”            นางอภิรดี กล่าว 



ที่มา : http://www.thaigov.go.th/news/contents/details/5055