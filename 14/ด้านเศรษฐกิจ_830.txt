รัฐบาลไทย-ข่าวทำเนียบรัฐบาล-กระทรวงวิทย์ฯ ติดเครื่องผลักดันสตาร์ทอัพ ผุดสื่อนิตยสาร-ทีวี สร้างแรงบันดาลใจ เพิ่มโอกาสสตาร์ทอัพหน้าใหม่







                                วันอังคารที่ 11 กรกฎาคม 2560                              





    218  













   กระทรวงวิทย์ฯ ติดเครื่องผลักดันสตาร์ทอัพ ผุดสื่อนิตยสาร-ทีวี สร้างแรงบันดาลใจ เพิ่มโอกาสสตาร์ทอัพหน้าใหม่
 

   ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี แถลงข่าวหนุนสตาร์ทอัพอีโคซิสเท็มรับยุค Thailand 4.0 ปั้นนิตยสาร “Startup Thailand Magazine” พร้อมสื่อทีวีด้านสตาร์ทอัพอีก 4 รายการ 





7 กรกฎาคม 2560 เวลา 12.30 น. ณ Pitching stage, Hall A ศูนย์ประชุมแห่งชาติสิริกิติ์/ ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี แถลงข่าวหนุนสตาร์ทอัพอีโคซิสเท็มรับยุค Thailand 4.0 ปั้นนิตยสาร “Startup Thailand Magazine” พร้อมสื่อทีวีด้านสตาร์ทอัพอีก 4 รายการ “Startup warrior –Startup Coaching –Startup Pitch –Startup 101” ดึงสตาร์ทอัพชื่อดังตบเท้าร่วมรายการ หวังสร้างแรงบันดาลใจ เพิ่มโอกาสหน้าใหม่ผุดสตาร์ทอัพ และเกิดยูนิคอร์ทในไทย โดยมีดร.พันธุ์อาจ ชัยรัตน์ ผู้อำนวยการสำนักงานนวัตกรรมแห่งชาติ (องค์การมหาชน) นายก่อเขต จันทเลิศลักษณ์ รักษาการผู้อำนวยการองค์การกระจายเสียงและแพร่ภาพสาธารณะแห่งประเทศไทย ร่วมงานแถลงข่าวในครั้งนี้ 
 
ดร.อรรชกา สีบุญเรือง รัฐมนตรีว่าการกระทรวงวิทยาศาสตาร์และเทคโนโลยี กล่าวว่า รัฐบาลมุ่งมั่นผลักดันประเทศไทยให้เข้าสู่โครงสร้างเศรษฐกิจที่ขับเคลื่อนด้วยนวัตกรรมตามนโยบายไทยแลนด์ 4.0 กระทรวงวิทยาศาสตร์ในฐานะผู้ที่ดูแลเรื่องสตาร์ทอัพ ต้องการมีส่วนร่วมในการสนับสนุนสตาร์ทอัพอีโคซิสเท็มของประเทศไทยให้แข็งแกร่ง จึงได้เดินหน้าบทบาทใหม่ด้วยการผลักดันให้เกิดสื่อนิตยสารและทีวีด้านสตาร์ทอัพโดยตรง เพื่อสร้างแรงบันดาลใจและให้แนวคิดวิธีการดำเนินธุรกิจสตาร์ทอัพแก่ประชาชน
 
“เรื่องสตาร์ทอัพเป็นเรื่องที่ประชนชนให้ความสนใจอยู่แล้ว หลายคนอยากทำแต่ไม่รู้จะเริ่มต้นอย่างไร สิ่งสำคัญคือทำอย่างไรให้ประชาชนได้รับข้อมูลความรู้ที่ถูกต้อง ดังนั้น นอกจากกระทรวงจะต้องผลักดันให้เกิดการแก้ไขกฎหมายเอื้อประโยชน์แก่การดำเนินธุรกิจสตาร์ทอัพ การจัดอีเว้นท์ Startup Thailand ให้เหล่าสตาร์ทอัพได้มาเจอกันแล้ว กระทรวงโดยสำนักงานนวัตกรรมแห่งชาติจึงต้องเริ่มทำ Digital Media ขึ้นมาด้วย เพื่อให้มีการให้ความรู้ที่ถูกต้อง สนับสนุนสตาร์ทอัพอีโคซิสเท็มไทยอย่างครบวงจร”

 
สำหรับสื่อที่จะเริ่มจัดทำขึ้น ได้แก่1. Startup Thailand Magazine เป็นนิตยสารแจกฟรี (Free Copy Magazine) รายเดือน มีทั้งรูปแบบและแบบ e-magazine เพื่อให้เข้าถึงได้ทั้งในรูปแบบออฟไลน์และออนไลน์ กลุ่มเป้าหมายหลักคือนักศึกษา เนื่องจากมุ่งหวังให้นิตยสารเล่มนี้เป็นเสมือนไกด์บุ๊ค ให้ผู้อ่านได้เรียนรู้เรื่องเทคโนโลยี ธุรกิจ การตลาด ซึ่งเป็นพื้นฐานของการก้าวสู่การเป็นสตาร์ทอัพ และสามารถนำเรื่องราวเหล่านี้มาพูดคุยกันต่อในห้องเรียนได้ โดยรูปแบบเล่มนั้นจะมีแจกฟรีใน 160 จุดทั่วประเทศ ขณะที่แบบ e-magazine จะส่งให้ทางออนไลน์แก่ผู้ที่สมัครสมาชิกหรือเข้าไปอ่านได้ที่ www.startupthailand.org และ 2.รายการโทรทัศน์ด้านสตาร์ทอัพ โดยจะแบ่งเป็น 4 รายการ ได้แก่ 1. Startup warrior เป็นรายการให้แรงบันดาลใจผ่านการพูดคุยกับสตาร์อัพชื่อดังในไทยซึ่งมีประสบการณ์จริงมาก่อน 2.รายการ Startup Coaching เป็นรายการ Reality Show ให้ผู้ชมได้เห็นขั้นตอนจริงๆ เวลาดำเนินธุรกิจสตาร์ทอัพ 3.รายการ Startup Pitch เป็นรายการที่ให้ผู้มีไอเดียมาแข่งขันกันภายในรายการ โดยทั้ง 3 รายการจะออกอากาศทางสถานีโทรทัศน์ ThaiPBS  ทุกวันเสาร์ เวลา 11.00-11.30 น.รายการละ 1 ไตรมาส เริ่มต้นจากรายการ Startup warrior เป็นรายการแรกในวันเสาร์ที่ 8 ก.ค. 60 นี้

สำหรับรายการสุดท้าย 4.Startup 101 เป็นรายการให้ความรู้พื้นฐานที่เหล่าสตาร์ทอัพต้องรู้ โดยมีผู้เชี่ยวชาญมาให้คำแนะนำ ออกอากาศทาง Youtube
 

ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวเพิ่มเติมว่า ยุคปัจจุบันเป็นยุคที่ผู้คนทั่วโลกหันมาให้ความสนใจกับสตาร์ทอัพ แต่ทั่วโลกก็ยังมีผู้คนล้มเหลวจำนวนมาก ส่วนหนึ่งเพราะขาดความรู้ กระทรวงจึงต้องการให้สื่อนิตยสารและทีวีเหล่านี้เข้ามามีส่วนช่วยให้ความรู้โดยตรง โดยคนทำสตาร์ทอัพตัวจริง และหวังว่าในปีหน้าไทยจะมีสตาร์ทอัพที่มีมูลค่าธุรกิจระดับพันล้านเหรียญสหรัฐ (ยูนิคอร์) เช่นเดียวกับสตาร์ทอัพที่ประสบความสำเร็จในหลายประเทศ
 
ด้านนายก่อเขต จันทเลิศลักษณ์ รักษาการผู้อำนวยการองค์การกระจายเสียงและแพร่ภาพสาธารณะแห่งประเทศไทย กล่าวว่า สาเหตุที่ทางสถานีโทรทัศน์ ThaiPBS ร่วมกับกระทรวงวิทยาศาสตร์และเทคโนโลยีในการเผยแพร่รายการด้านสตาร์ทอัพในครั้งนี้ เพราะสถานีเล็งเห็นความสำคัญของการผลักดันประเทศให้ก้าวเข้าสู่การเป็นไทยแลนด์ 4.0 ตลอดจนต้องการช่วยเหลือประชาชนให้ได้รับองค์ความรู้ด้านสตาร์ทอัพที่ถูกต้อง เพื่อช่วยให้ทุกคนมีโอกาสดำเนินธุรกิจสตาร์ทอัพที่ประสบความสำเร็จได้



ที่มา : http://www.thaigov.go.th/news/contents/details/5126