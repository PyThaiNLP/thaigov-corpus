รัฐบาลไทย-ข่าวทำเนียบรัฐบาล-เวียดนามเล็งลงทุนเรือท่องเที่ยวในไทย  







                                วันศุกร์ที่ 14 กรกฎาคม 2560                              





    298  













   เวียดนามเล็งลงทุนเรือท่องเที่ยวในไทย  
 

   บีโอไอเผยเวียดนามรุกลงทุนต่างประเทศ ส่งคณะนักธุรกิจ 70 รายเยือนไทยศึกษาลู่ทางการค้าและการลงทุน ทั้งด้านอุตฯท่องเที่ยว และโลจิสติกส์  มั่นใจช่วยหนุนยุทธศาสตร์ส่งเสริมการท่องเที่ยวเชื่อมอาเซียนของรัฐบาล 





นายโชคดี  แก้วแสง รองเลขาธิการคณะกรรมการส่งเสริมการลงทุน (บีโอไอ) เปิดเผยว่า เมื่อเร็ว  ๆนี้ นาย Ta Quang Ngoc (ตะ กวาง หง็อก) ประธานสมาคมมิตรภาพเวียดนาม-ไทย (Representative of Vietnam-Thailand Friendship Association) ได้นำคณะนักธุรกิจจากเวียดนาม  70  ราย เดินทางมาศึกษาศักยภาพและลู่ทางการลงทุนในประเทศไทย พร้อมเข้าหารือกับบีโอไอเกี่ยวกับสิทธิประโยชน์ด้านการลงทุน

เบื้องต้นมีนักธุรกิจหลายรายที่ร่วมเดินทางมากับคณะครั้งนี้ เตรียมที่จะเข้ามาลงทุนและดำเนินกิจการด้านการค้า โดยอาจเริ่มต้นด้วยการหาหุ้นส่วนธุรกิจ ก่อนที่จะเข้ามาลงทุนตั้งกิจการในอนาคต  อาทิ นักธุรกิจ   ที่ดำเนินกิจการขนส่งทางเรือ กิจการอู่ต่อเรือรายใหญ่ของเวียดนาม สนใจลงทุนในกิจการเดินเรือท่องเที่ยว เพื่อเชื่อมระหว่างประเทศไทยผ่านจังหวัดจันทบุรี ไปสู่ทางใต้ของประเทศเวียดนามซึ่งจะกระตุ้นให้อุตสาหกรรมท่องเที่ยวของทั้ง 2ประเทศเติบโตมากขึ้น  

นอกจากนี้ยังมีนักลงทุนที่เป็นผู้ผลิตผลิตภัณฑ์แปรรูปอาหารจากมะพร้าว อาหารทะเล  และผู้ผลิตนวัตกรรมทางทันตกรรม  ผู้ผลิตเครื่องนอน ต้องการหาหุ้นส่วนทางธุรกิจเพื่อขยายฐานลูกค้าในประเทศไทยก่อนที่จะเข้ามาลงทุนตั้งโรงงานผลิต        
 
นายโชคดี กล่าวว่า คณะนักธุรกิจจากเวียดนามชุดนี้เป็นคณะแรกที่เข้ามาดูลู่ทางด้านการลงทุนในประเทศไทยแสดงให้เห็นถึง รูปแบบการลงทุนของเวียดนามที่เปลี่ยนจากเดิมเน้นดึงการลงทุนเข้าไปในประเทศด้านเดียว เป็นส่งเสริมให้นักธุรกิจออกไปลงทุนต่างประเทศควบคู่ไปด้วย  หรือเป็นรูปแบบการค้าและการลงทุน 2 ทาง เพื่อขยายโอกาสและหาตลาดใหม่ ๆ เช่นเดียวกับนโยบายการส่งเสริมการลงทุนของประเทศไทย โดยที่ผ่านมามีสายการบินจากเวียดนามที่ได้เข้ามาลงทุนในประเทศไทยแล้ว  และจะมีกิจการอื่น ๆ เข้ามาลงทุนอีกมากในอนาคต โดยเฉพาะกิจการที่เกี่ยวเนื่องกับอุตสาหกรรมท่องเที่ยวและโลจิสติกส์ ซึ่งมีส่วนรองรับกับยุทธศาสตร์แผนการท่องเที่ยวระยะยาวของประเทศไทย ที่มุ่งดึงนักธุรกิจด้านอุตสาหกรรมที่เกี่ยวเนื่องกับภาคการท่องเที่ยวเข้ามาลงทุนเพื่อให้ไทยเป็นฐานสำคัญและเป็นจุดหมายปลายทางในการดึงนักท่องเที่ยวเข้าสู่อาเซียน

อย่างไรก็ตามประเทศเวียดนามยังเป็นหนึ่งในประเทศกลุ่มอาเซียนที่บีโอไอมุ่งส่งเสริมและสนับสนุนให้นักธุรกิจไทยที่มีศักยภาพและความพร้อมเข้าไปลงทุน โดยช่วงครึ่งหลังของปีนี้จะจัดคณะนักลงทุนไทย     เดินทางไปดูพื้นที่ที่น่าสนใจลงทุนในประเทศเวียดนาม   อาทิ ท่าเรือ  และนิคมอุตสาหกรรม  เป็นต้น    
 
+++++++++++++++++++++++++++++++++++++++++++++++++



ที่มา : http://www.thaigov.go.th/news/contents/details/5214