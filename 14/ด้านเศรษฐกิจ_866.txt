รัฐบาลไทย-ข่าวทำเนียบรัฐบาล-กรมทางหลวงเปิดสายด่วน 1586 กด 5 สำหรับรับแจ้งเหตุรถบรรทุกน้ำหนักเกินตลอด 24 ชั่วโมง







                                วันจันทร์ที่ 17 กรกฎาคม 2560                              





    347  













   กรมทางหลวงเปิดสายด่วน 1586 กด 5 สำหรับรับแจ้งเหตุรถบรรทุกน้ำหนักเกินตลอด 24 ชั่วโมง
 

   กรมทางหลวง (ทล.) กระทรวงคมนาคม เปิดสายด่วน 1586 กด 5 รับแจ้งเหตุรถบรรทุกน้ำหนักเกินโดยเฉพาะ ตลอด 24 ชั่วโมง เพื่อสร้างการมีส่วนร่วมของประชาชน 





   นายธานินทร์ สมบูรณ์ อธิบดีกรมทางหลวง กล่าวว่า ทล. มีนโยบายปรับปรุงเครือข่ายด่านชั่งน้ำหนักถาวรและด่านชั่งน้ำหนักเคลื่อนที่ทั่วประเทศ ด้วยการบังคับใช้กฎหมายอย่างเคร่งครัด ไม่มีการผ่อนผันให้ผู้ประกอบการบรรทุกน้ำหนักเกิน เพื่อลดงบประมาณในการซ่อมบำรุงรักษาทาง และลดความเสี่ยงต่ออันตรายที่เกิดกับโครงสร้างสะพานและทางลอด พร้อมกำชับสถานีตรวจสอบน้ำหนักทั่วประเทศ ดำเนินการอย่างเข้มงวด และบูรณาการการทำงานร่วมกัน รวมถึงจัดส่งเจ้าหน้าที่ชุดด่านชั่งน้ำหนักเคลื่อนที่จากส่วนกลางไปสุ่มจับรถบรรทุกน้ำหนักเกินที่มักวิ่งหลบด่านเข้าถนนสายรอง เพื่อป้องปรามอีกทางหนึ่ง นอกจากนี้ สำนักงานควบคุมน้ำหนักยานพาหนะ ได้เปิดให้บริการสายด่วนกรมทางหลวง 1586 กด 5 สำหรับสอบถามข้อมูลเกี่ยวกับน้ำหนักรถบรรทุก เช่น พิกัดน้ำหนักรถบรรทุกตามกฎหมาย การขออนุญาตรถบรรทุกประเภทพิเศษ รับเรื่องร้องเรียนน้ำหนักรถบรรทุกบนทางหลวง เป็นต้น โดยบูรณาการกับสถานีด่านตรวจสอบน้ำหนักทั่วประเทศ เพื่อจัดส่งชุดตรวจสอบน้ำหนักเคลื่อนที่ (Spot Check) ไปตรวจสอบโดยทันที เพื่อป้องปรามผู้กระทำผิดกฎหมาย

   ทั้งนี้ ทล. ขอความร่วมมือประชาชน หากพบเห็นหรือสงสัยว่ามีการบรรทุกน้ำหนักเกิน สามารถแจ้งที่สายด่วนกรมทางหลวง 1586 กด 5 โทรฟรีทุกเครือข่ายตลอด 24 ชั่วโมง เพื่อการมีส่วนร่วมช่วยยืดอายุการใช้งานของถนน ประหยัดงบประมาณซ่อมบำรุงถนนของประเทศ และลดความเสี่ยงต่ออันตรายที่เกิดกับโครงสร้างสะพานและทางลอด รวมถึงลดสถิติการเกิดอุบัติเหตุบนทางหลวง
  



ที่มา : http://www.thaigov.go.th/news/contents/details/5263