รัฐบาลไทย-ข่าวทำเนียบรัฐบาล-พาณิชย์ เร่งพัฒนาบุคลากรในภูมิภาค เพิ่มประสิทธิภาพในการบริหาร 







                                วันจันทร์ที่ 17 กรกฎาคม 2560                              





    54  













   พาณิชย์ เร่งพัฒนาบุคลากรในภูมิภาค เพิ่มประสิทธิภาพในการบริหาร 
 

   กระทรวงพาณิชย์จัดอบรมเชิงปฏิบัติการหลักสูตร “การพัฒนาภาวะผู้นำเพื่อเพิ่มประสิทธิภาพในการบริหาร” ให้กับพาณิชย์จังหวัดทั่วประเทศ เพื่อให้สามารถทำหน้าที่เสมือนเป็นมือขวาด้านเศรษฐกิจ ของผู้ว่าราชการจังหวัด 





นางสาววิบูลย์ลักษณ์  ร่วมรักษ์ ปลัดกระทรวงพาณิชย์ เปิดเผยว่า กระทรวงพาณิชย์ได้เร่งพัฒนาบุคลากรภายในกระทรวงฯ  ซึ่งเป็นทรัพยากรสำคัญในการขับเคลื่อนนโยบายภาครัฐ  จึงได้มอบหมายให้                 สถาบันกรมพระจันทบุรีนฤนาถ ร่วมกับคณะบริหารธุรกิจ มหาวิทยาลัยเกษตรศาสตร์ จัดการอบรม เชิงปฏิบัติการหลักสูตร “การพัฒนาภาวะผู้นำเพื่อเพิ่มประสิทธิภาพในการบริหาร” ให้กับพาณิชย์จังหวัดทั่วประเทศ เพื่อให้สามารถทำหน้าที่เสมือนเป็นมือขวาด้านเศรษฐกิจของผู้ว่าราชการจังหวัด โดยเน้นในด้านการใช้เครื่องมือสื่อสารออนไลน์ในการประชาสัมพันธ์งานของสำนักงานพาณิชย์จังหวัด การบริหารจัดการและควบคุมสถานการณ์ในภาวะวิกฤตขององค์กร
ปลัดกระทรวงพาณิชย์ กล่าวเพิ่มเติมว่า “กระทรวงพาณิชย์มีวิสัยทัศน์เพื่อพัฒนาเศรษฐกิจการค้าของประเทศให้มีความก้าวหน้าอย่างมั่นคงยั่งยืนและมีภูมิคุ้มกันต่อการเปลี่ยนแปลง และหนึ่งในพันธกิจหลักของกระทรวงพาณิชย์ คือ เสริมสร้างขีดความสามารถให้ผู้ประกอบการและวิสาหกิจบนฐานขององค์ความรู้ ความคิดสร้างสรรค์ นวัตกรรม โดยคำนึงถึงมิติด้านสิ่งแวดล้อมและด้านสังคมผ่านพาณิชย์จังหวัดทั่วประเทศ ซึ่งพาณิชย์จังหวัดจะทำหน้าที่ในฐานะผู้แทนของกระทรวงพาณิชย์ในการประสานงานและสนับสนุนการปฏิบัติงานในระดับภูมิภาค พาณิชย์จังหวัดจึงต้องก้าวทันความเปลี่ยนแปลงของโลกยุคดิจิตัลที่มีการเปลี่ยนแปลงอย่างรวดเร็ว โดยเรียนรู้ที่จะนำเครื่องมือในยุคดิจิตัลมาประยุกต์ใช้เพื่อเป็นตัวช่วยในการปฏิบัติงานด้านการค้าการพาณิชย์ การเตรียมตัวให้พร้อมกับการรับมือกับสถานการณ์ในด้านต่างๆ ไม่ว่าจะเป็นในแง่บวกหรือแง่ลบ ในจังหวัดของตน มีภาวะผู้นำ และเพื่อเป็นทางเลือกให้กับประชาชนในการรับบริการในเรื่องต่างๆ จากสำนักงานพาณิชย์จังหวัดทั่วประเทศ รวมทั้งต้องปรับบทบาทให้เป็น CCO (Chief Commercial Officer) ในการเป็นตัวแทนของกระทรวงพาณิชย์ปฏิบัติหน้าที่ใกล้ชิดกับผู้ว่าราชการจังหวัด หน่วยงานภูมิภาคอื่นที่เกี่ยวข้องและประชาชนผู้ประกอบการ ซึ่งถือเป็นนโยบายที่ขานรับ ไทยแลนด์ 4.0” 



ที่มา : http://www.thaigov.go.th/news/contents/details/5265