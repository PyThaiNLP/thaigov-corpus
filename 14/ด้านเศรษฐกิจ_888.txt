รัฐบาลไทย-ข่าวทำเนียบรัฐบาล-รมว.ดิจิทัลฯ หารืออธิบดีสำนักงานคณะกรรมการเศรษฐกิจฯ เซินเจิ้น ร่วมมือใน EEC และดิจิทัลพาร์คของไทย







                                วันศุกร์ที่ 21 กรกฎาคม 2560                              





    195  













   รมว.ดิจิทัลฯ หารืออธิบดีสำนักงานคณะกรรมการเศรษฐกิจฯ เซินเจิ้น ร่วมมือใน EEC และดิจิทัลพาร์คของไทย
 

   รมว.ดิจิทัลฯ 





               รมว.กระทรวงดิจิทัลฯ นำทีมผู้บริหาร สดช.และ กสทฯ ร่วมหารือแนวทางความร่วมมือกับอธิบดีสำนักงานคณะกรรมการเศรษฐกิจ การค้าและสารสนเทศแห่งเมืองเซินเจิ้น ผลักดันประเทศไทยเป็น Gateway ระหว่างจีน กับกลุ่มประเทศ CLMV พร้อมศึกษาแลกเปลี่ยนข้อมูลการจัดการโครงการพื้นที่ EEC ระหว่างกัน และส่งเสริมการเป็น Sister City ด้านดิจิทัลในอนาคต
 
                ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า เมื่อต้นสัปดาห์นี้ ได้มีการหารือร่วมกับ นายลีมิน กัว (Mr.Limin Guo) อธิบดีสำนักงานคณะกรรมการเศรษฐกิจการค้าและสารสนเทศแห่งเทศบาลเมืองเซินเจิ้น (Economy, Trade and Information Commission of Shenzhen Municipality) โดยมีเลขาธิการคณะกรรมการดิจิทัลเพื่อเศรษฐกิจและสังคมแห่งชาติ (สดช.) และกรรมการผู้จัดการใหญ่บริษัท กสท โทรคมนาคม จำกัด (มหาชน) เข้าร่วมหารือด้วย ซึ่งทั้งสองฝ่ายเห็นตรงกันว่าประเทศไทย กับ สาธารณรัฐประชาชนจีน ไม่ได้เป็นเพียงแค่ประเทศคู่ค้าที่สำคัญระหว่างกัน แต่หากสามารถเป็นหุ้นส่วนทางยุทธศาสตร์ในหลายๆ ด้าน เช่น โครงการ One Belt One Road ของจีน ที่จะส่งเสริมการเชื่อมโยงในภูมิภาคและสามารถใช้ประเทศไทยเป็นเกตเวย์ (Gateway) ในการพัฒนาและสร้างความร่วมมือกับกลุ่มประเทศ CLMV เป็นต้น
 
                 โดยทั้งสองฝ่ายจะสนับสนุนให้เกิดความร่วมมือในด้านการจัดตั้งสถาบันด้าน IoT (Internet of Things) โครงการ Smart city และ Startup เนื่องจากจะก่อให้เกิดประโยชน์ทั้งในด้านเศรษฐกิจและสังคมของทั้งไทยและจีน ซึ่งจะมีการแต่งตั้งคณะกรรมการร่วม ประกอบด้วยภาครัฐและภาคเอกชนจากทั้งสองฝ่ายที่เกี่ยวข้อง เพื่อดำเนินการหารือเกี่ยวกับการดำเนินโครงการร่วมกัน โดยภาครัฐจะเป็นผู้ให้การสนับสนุนและภาคเอกชนจะเป็นผู้ดำเนินการ
 
                 นอกจากนี้ จะมีการสนับสนุนการแลกเปลี่ยนความรู้ประสบการณ์ และฝึกอบรมในสาขาวิชาที่เกี่ยวข้อง รวมถึงการศึกษาดูงาน ซึ่งที่นครเซินเจิ้นมีเขตอุตสาหกรรมที่มีลักษณะคล้ายกับพื้นที่ระเบียงเศรษฐกิจพิเศษภาคตะวันออก หรือ EEC ของไทย และการไปเยี่ยมชมดูงานที่นครเซินเจิ้นของฝ่ายไทย จะทำให้ทราบแนวทางในการบริหารจัดการเขตอุตสาหกรรมดังกล่าว รวมถึงเป็นโอกาสในการประชาสัมพันธ์ข้อมูลเกี่ยวกับพื้นที่ EEC ให้ฝ่ายเซินเจิ้นได้รับทราบ รวมทั้งจะส่งเสริมให้จังหวัดในพื้นที่ EEC และเมืองเซินเจิ้น เป็น Sister City ด้านดิจิทัลต่อไปในอนาคต
 
                   ทั้งนี้ ฝ่ายเซินเจิ้นยังมีความสนใจในส่วนของเขตระเบียงเศรษฐกิจพิเศษภาคตะวันออก หรือ EEC ของไทย และเรื่องของ Digital Park Thailand เป็นอย่างยิ่ง โดยมองเห็นแนวทางในการพัฒนาความร่วมมือใน EEC และ Digital Park ได้อย่างชัดเจน ซึ่งในเดือนสิงหาคม 2560 นายลีมิน กัว จะนำคณะนักธุรกิจคณะใหญ่จากเซินเจิ้น      มาเยี่ยมชมระเบียงเศรษฐกิจพิเศษภาคตะวันออก และ Digital Park Thailand ซึ่งคณะกรรมการร่วมของทั้งสองประเทศจะทำงานร่วมกันเพื่อให้คณะนักธุรกิจของเซินเจิ้นและไทยได้รับประโยชน์สูงสุด
 

*****************************



ที่มา : http://www.thaigov.go.th/news/contents/details/5361