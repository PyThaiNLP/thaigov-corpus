รัฐบาลไทย-ข่าวทำเนียบรัฐบาล-IBM หารือ กระทรวงวิทย์ เพื่อหาแนวทางพัฒนาอุตสาหกรรมไอที







                                วันศุกร์ที่ 21 กรกฎาคม 2560                              





    234  













   IBM หารือ กระทรวงวิทย์ เพื่อหาแนวทางพัฒนาอุตสาหกรรมไอที
 

   หารือ แนวทางความร่วมมือด้านการวิจัยระหว่างกระทรวงวิทยาศาสตร์และเทคโนโลยี (วท.) กับ บริษัท ไอบีเอ็ม จำกัด 





          19 กรกฎาคม 2560 นายพรชัย ตระกูลวรานนท์ ผู้ช่วยรัฐมนตรีประจำกระทรวงวิทยาศาสตร์และเทคโนโลยี ให้การต้อนรับ นายเกรียงไกร ภูวณิชย์ ผู้บริหารนโยบายภาครัฐประจำประเทศไทยและเวียดนาม Mr.Sriram Raghavan และ Mr.Sachin Gupta ผู้ดแลงานวิจัยของ บริษัท ไอบีเอ็ม จำกัด ในประเทศอินเดีย ภูมิภาคเอเชียใต้ และอาเซียน ในโอกาสเข้าเยี่ยมคารวะและหารือถึงแนวทางความร่วมมือด้านการวิจัยระหว่างกระทรวงวิทยาศาสตร์และเทคโนโลยี (วท.) กับ บริษัทฯ ณ อาคารพระจอมเกล้า กระทรวงวิทยาศาสตร์ฯ กรุงเทพฯ
 
          สำหรับ บริษัท ไอบีเอ็ม จำกัด เป็นผู้ผลิตคอมพิวเตอร์และให้บริการด้านคอมพิวเตอร์และสารสนเทศรายใหญ่ของโลก สำนักงานใหญ่ตั้งอยู่ที่ประเทศสหรัฐอเมริกา มีความสนใจที่จะร่วมมือวิจัยกับกระทรวงวิทยาศาสตร์ฯ 3 ด้าน ได้แก่ 1) Cognitive Computing หรือ ระบบคอมพิวเตอร์เสมือนมนุษย์ 2) Block chain และ 3) Smart City
 
           นายพรชัย ตระกูลวรานนท์ ได้ชักชวนให้ทางบริษัทฯ ร่วมลงทุนทำวิจัยในพื้นที่ “เขตนวัตกรรมระเบียงเศรษฐกิจภาคตะวันออก” หรือ EECi ประกอบด้วย ระบบนิเวศนวัตกรรมที่สมบูรณ์ เป็นพื้นที่เศรษฐกิจใหม่ที่มีความเข้มข้นของงานวิจัย พัฒนา และนวัตกรรม ห้องปฏิบัติการวิจัยทั้งภาครัฐและเอกชน ห้องทดลองภาคสนาม (Living Lab) ศูนย์วิเคราะห์ทดสอบชั้นนำ โรงงานต้นแบบและโรงงานสาธิต ซึ่งจะสามารถตอบโจทย์ความต้องการที่จะพัฒนาขีดความสามารถในการแข่งขันของบริษัทฯ ได้เป็นอย่างดี

          ในส่วนของความร่วมมือระหว่าง ไทย-อินเดีย ได้มีการจัดทำแผนความร่วมมือด้านวิทยาศาสตร์และเทคโนโลยี ไทย – อินเดีย ฉบับใหม่ (พ.ศ.2560 – 2562 ) โดยครอบคลุมสาขาความร่วมมือ ดังนี้ 1) วิทยาศาสตร์การเกษตร 2) ดาราศาสตร์ 3) เทคโนโลยีชีวภาพ 4) พลังงานหมุนเวียน 5) เทคโนโลยีทัศนศาสตร์และโฟโตนิกส์ 6) วิทยาศาสตร์อวกาศรวมถึงการประยุกต์อวกาศ 7) ชีวิทยาศาสตร์ 8) เทคโนโลยีอาหาร 9) สาขาอื่นๆ ที่สนใจร่วมกัน โดยมีรูปแบบความร่วมมือ ได้แก่ โครงการวิจัยร่วม การประชุมเชิงปฏิบัติการร่วม และการแลกเปลี่ยนการเยือน



 



ที่มา : http://www.thaigov.go.th/news/contents/details/5366