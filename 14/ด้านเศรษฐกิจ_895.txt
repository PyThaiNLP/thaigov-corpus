รัฐบาลไทย-ข่าวทำเนียบรัฐบาล-รวท. หารือ ออท.สาธารณรัฐชิลี เรื่อง ความร่วมมือด้านวิทยาศาสตร์ เทคโนโลยีและนวัตกรรม







                                วันศุกร์ที่ 21 กรกฎาคม 2560                              





    282  













   รวท. หารือ ออท.สาธารณรัฐชิลี เรื่อง ความร่วมมือด้านวิทยาศาสตร์ เทคโนโลยีและนวัตกรรม
 

   เอกอัครราชทูตวิสามัญผู้มีอำนาจเต็มแห่งสาธารณรัฐชิลีประจำประเทศไทย ร่วมหารือด้านวิทยาศาสตร์ เทคโนโลยีและนวัตกรรม 





          เมื่อเวลา 16.00 น (วันที่ 20 กรกฎาคม 2560) ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี พร้อมด้วย รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี ให้การต้อนรับ Mr. Christian Rehren Bargetto เอกอัครราชทูตวิสามัญผู้มีอำนาจเต็มแห่งสาธารณรัฐชิลีประจำประเทศไทย ในโอกาสเข้ารับหน้าที่ และร่วมหารือด้านวิทยาศาสตร์ เทคโนโลยีและนวัตกรรม ณ ห้องพระจอมเกล้า ชั้น 4 อาคารพระจอมเกล้า สำนักงานปลัดกระทรวงวิทยาศาสตร์และเทคโนโลยี
 
          โดยมี ดร.นเรศ ดำรงชัย ผู้อำนวยการศูนย์ความเป็นเลิศทางด้านชีววิทยาศาสตร์ (องค์การมหาชน) , นายวิชาญ อินศิริ ผู้อำนวยการกลุ่มงานวิเทศสัมพันธ์ สถาบันวิจัยดาราศาสตร์แห่งชาติ (องค์การมหาชน) , ดร.เอกอนงค์ จางบัว ผู้ช่วยเลขาธิการ สวทน. สำนักงานคณะกรรมการนโนบายวิทยาศาสตร์ เทคโนโลยี และนวัตกรรมแห่งชาติ (สวทน.) , นายปรินันท์ วรรณสว่าง นักพัฒนานโยบาย สำนักงานคณะกรรมการนโนบายวิทยาศาสตร์ เทคโนโลยี และนวัตกรรมแห่งชาติ (สวทน.) ร่วมหารือในครั้งนี้ด้วย
 
          ทั้งนี้ ประเด็นร่วมหารือด้านวิทยาศาสตร์ เทคโนโลยีและนวัตกรรม ได้แก่
                    - วท. เสนอผลักดันการสร้างความร่วมมือด้าน วทน. ตามข้อตกลงความร่วมมือด้านวิทยาศาสตร์และวิชาการไทย-สาธารณรัฐชิลี
                    - สดร. เสนอการผลักดันให้มีการลงนามในหนังสือแสดงเจตจำนง (Letter of Intent) ระหว่าง สดร. และ National Commission of Science and Technology Research of Chile – CONICYT โดยเนื้อหาหลักของหนังสือฯ ดังกล่าวมุ่งเน้นการจัดการประชุมเชิงปฏิบัติการ (workshop) ระหว่างนักดาราศาสตร์ไทยและซิลีเพื่อระบุสาขาความร่วมมือในอนาคต และการจัดหาทุนเพื่อใช้ในการสนับสนุนงานวิจัยด้านดาราศาสตร์ระหว่างสองประเทศ อีกทั้งเพื่อเป็นการผลักดันความร่วมมือทางดาราศาสตร์ระหว่างสองประเทศให้เป็นรูปธรรมมากยิ่งขึ้น
                    - สดร. มีความประสงค์จะติดตั้งกล้องโทรทรรศน์ในย่านความยาวคลื่นอินฟาเรด ขนาดเส้นผ่านศูนย์กลาง 1 เมตร ณ สาธารณรัฐชิลี ในระดับความสูงจากระดับน้ำทะเล 5,000 เมตรขึ้นไป จึงมีความจำเป็นอย่างสูงที่จะได้รับการสนับสนุนจากรัฐบาลสาธารณรัฐชิลี และหน่วยงานที่เกี่ยวข้องในการสำรวจและศึกษาสถานที่เพื่อใช้ในการติดตั้งกล้องโทรทรรศน์ฯ ดังกล่าว
                    - สำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ (สวทน.) (National Commission of Science andInnovation Policy Office – STI) เสนอการสร้างความร่วมมือและขยายเครือข่ายด้านนวัตกรรมอาหาร โดยเฉพาะการพัฒนาวิสาหกิจเริ่มต้นด้านอาหาร ซึ่งสาธารณรัฐชิลีมีประสบการณ์สูง โดยใช้โครงการเมืองนวัตกรรมอาหาร (Food Innopolis) เป็นฐานรองรับความร่วมมือที่จะเกิดขึ้น
 



ที่มา : http://www.thaigov.go.th/news/contents/details/5373