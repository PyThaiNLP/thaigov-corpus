รัฐบาลไทย-ข่าวทำเนียบรัฐบาล-กรมทางหลวงชนบทก่อสร้างถนนสายเลี่ยงเมืองสันป่าตอง - หางดง จังหวัดเชียงใหม่ เชื่อมโครงข่ายสายทางสู่แหล่งท่องเที่ยว







                                วันจันทร์ที่ 24 กรกฎาคม 2560                              





    255  













   กรมทางหลวงชนบทก่อสร้างถนนสายเลี่ยงเมืองสันป่าตอง - หางดง จังหวัดเชียงใหม่ เชื่อมโครงข่ายสายทางสู่แหล่งท่องเที่ยว
 

   กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายเลี่ยงเมืองสันป่าตอง - หางดง (ตอนที่ 3) อำเภอสันป่าตอง หางดง จังหวัดเชียงใหม่ ระยะทางรวม 13.558 กิโลเมตร  





   เพื่อเพิ่มศักยภาพสายทาง และสนับสนุนการเดินทางเข้าสู่แหล่งท่องเที่ยวในพื้นที่ ปัจจุบันผลงานมีความก้าวหน้ามากกว่าร้อยละ 54 คาดว่าการก่อสร้างจะแล้วเสร็จในเดือนมิถุนายน 2561

  นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่ากระทรวงคมนาคมได้กำหนดยุทธศาสตร์พัฒนาโครงสร้างพื้นฐานและการให้บริการระบบคมนาคมขนส่ง เพื่อยกระดับคุณภาพชีวิตของประชาชน และสอดคล้องกับยุทธศาสตร์ชาติด้านการพัฒนาโครงสร้างพื้นฐานการขนส่ง และพัฒนาประสิทธิภาพโครงข่ายทางหลวงสายหลักและสายรองให้ครอบคลุมทั่วประเทศ โดย ทช. ได้ดำเนินการก่อสร้างถนนสายเลี่ยงเมืองบ้านทุ่งเสี้ยว - บ้านสันป่าตอง - บ้านหางดง (ตอนที่ 1 และ 2) อำเภอหางดง และสันป่าตอง จังหวัดเชียงใหม่ แล้วเสร็จ และได้ดำเนินโครงการก่อสร้างถนนสายเลี่ยงเมืองสันป่าตอง - หางดง (ตอนที่ 3) อำเภอสันป่าตอง และหางดง ระยะทางรวม 13.558 กิโลเมตร งบประมาณ 402.95 ล้านบาท ระยะเวลาก่อสร้าง 780 วัน เพื่อเชื่อมโยงโครงข่ายสายทาง รองรับการจราจรที่เพิ่มขึ้น โดยก่อสร้างเป็นถนนผิวจราจรลาดยางแบบแอสฟัลต์คอนกรีต ขนาด 2 ช่องจราจร พร้อมก่อสร้างสะพานคอนกรีตเสริมเหล็กข้ามคลองชลประทานสำหรับกลับรถ จำนวน 5 แห่ง สะพานคอนกรีตเสริมเหล็กข้ามลำน้ำธรรมชาติ จำนวน 1 แห่ง สะพานลอยคนเดินข้าม จำนวน 2 แห่ง ติดตั้งระบบไฟฟ้าแสงสว่าง ระบบอำนวยความปลอดภัย ระบบระบายน้ำ และปรับปรุงภูมิทัศน์ข้างทาง

  ภายหลังจากโครงการฯ ก่อสร้างแล้วเสร็จ จะช่วยแก้ไขปัญหาการจราจรที่หนาแน่นบนทางหลวงหมายเลข 108 ช่วงผ่านอำเภอหางดง สันป่าตอง และชุมชนบ้านทุ่งเสี้ยว รวมทั้งเป็นเส้นทางเข้าสู่แหล่งท่องเที่ยว และทางเลี่ยงเมืองไปสู่พื้นที่ทางตอนใต้ของจังหวัดเชียงใหม่ ทั้งนี้ ประชาชนสามารถสอบถามข้อมูลเพิ่มเติมได้ที่ สายด่วน กรมทางหลวงชนบท 1146 โทรฟรีตลอด 24 ชั่วโมง
  



ที่มา : http://www.thaigov.go.th/news/contents/details/5419