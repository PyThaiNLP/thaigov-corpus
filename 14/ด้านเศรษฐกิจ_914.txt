รัฐบาลไทย-ข่าวทำเนียบรัฐบาล-“ปลัดเกษตรฯ” นำทีมข้าราชการกระทรวงเกษตรฯ ร่วม“โครงการเสริมสร้างเกียรติภูมิข้าราชการ : สำนึกข้าราชการไทยไม่โกง”







                                วันอังคารที่ 25 กรกฎาคม 2560                              





    398  













   “ปลัดเกษตรฯ” นำทีมข้าราชการกระทรวงเกษตรฯ ร่วม“โครงการเสริมสร้างเกียรติภูมิข้าราชการ : สำนึกข้าราชการไทยไม่โกง”
 

   “ปลัดเกษตรฯ” นำทีมข้าราชการกระทรวงเกษตรฯ ร่วม“โครงการเสริมสร้างเกียรติภูมิข้าราชการ : สำนึกข้าราชการไทยไม่โกง”ปลุกจิตสำนึกแห่งการเป็นข้าราชการไทยที่มีเกียรติและศักดิ์ศรี ไม่คดโกงทุจริต และประพฤติมิชอบ 





​                นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ ร่วมกับ สำนักงานคณะกรรมการข้าราชการพลเรือน (ก.พ.) จัดการฝึกอบรม “โครงการเสริมสร้างเกียรติภูมิข้าราชการ : สำนึกข้าราชการไทยไม่โกง” ในระหว่างวันที่ 24 – 25 กรกฎาคม 2560 ณ โรงแรมปรินซ์พาเลซ โดยมีวัตถุประสงค์เพื่อปลุกจิตสำนึกของข้าราชการให้มุ่งมั่นปฏิบัติหน้าที่อย่างถูกต้องเพื่อประโยชน์ของส่วนรวม เป็นแบบอย่างที่ดีแก่เพื่อนร่วมงาน และร่วมมือป้องกันและปราบปรามการทุจริตและประพฤติมิชอบในราชการ โดยน้อมนำแนวคิดหลักปรัชญาเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดช และนำนโยบายของนายกรัฐมนตรี (พลเอก ประยุทธ์ จันทร์โอชา) ในการส่งเสริมการบริหารราชการแผ่นดิน ที่มีธรรมาภิบาล การป้องกันปราบปรามการทุจริตและประพฤติมิชอบในภาครัฐ การส่งเสริมคุณธรรม จริยธรรม ข้าราชการพลเรือน มาเป็นแนวทางในการจัดทำหลักสูตรเสริมสร้างเกียรติภูมิข้าราชการ ซึ่งมีผู้เข้าร่วมโครงการฯ ประกอบด้วย คณะกรรมการจริยธรรมประจำกรม ผู้บริหาร และข้าราชการจากกระทรวงเกษตรและสหกรณ์ จำนวน 150 คน จาก 15 กรม
                 นายธีรภัทร กล่าวต่อไปว่า กระทรวงเกษตรและสหกรณ์ได้เข้าร่วม “โครงการเสริมสร้างเกียรติภูมิข้าราชการ : สำนึกข้าราชการไทยไม่โกง” ให้กับข้าราชการในสังกัดกระทรวงเกษตรและสหกรณ์ ซึ่งเป็นไปตามนโยบายของรัฐบาลและรัฐมนตรีว่าการกระทรวงเกษตรและสหกรณ์ (พลเอก ฉัตรชัย สาริกัลยะ) ในการส่งเสริมการบริหารราชการแผ่นดินตามหลัก     ธรรมาภิบาล และการป้องกันการปราบปรามการทุจริตและประพฤติมิชอบในภาครัฐ เพื่อปลูกฝังค่านิยม คุณธรรม จริยธรรมและจิตสำนึก ในการรักษาศักดิ์ศรีความเป็นข้าราชการที่ดีของกระทรวงเกษตรและสหกรณ์ อีกทั้งยังช่วยสร้างความเข้มแข็งให้กับคณะกรรมการจริยธรรมประจำส่วนราชการต่างๆ ให้สามารถนำความรู้ที่ได้รับไปปรับใช้และเป็นแนวทางส่งเสริมคุณธรรม จริยธรรมภายในส่วนราชการของตนเองอีกด้วย               ​
                กระทรวงเกษตรและสหกรณ์ได้มีแผนปฏิบัติการป้องกันและปราบปรามการทุจริตและประพฤติมิชอบ แผนแม่บทส่งเสริมคุณธรรม กระทรวงเกษตรและสหกรณ์ ระยะ 5 ปี (พ.ศ. 2560 – 2564) เพื่อเป็นแนวทางในการปฏิบัติงานและการเสริมสร้างคุณธรรมจริยธรรมให้กับข้าราชการในสังกัดกระทรวงเกษตรฯ และได้กำหนดยุทธศาสตร์ในการขับเคลื่อนไว้ 4 ยุทธศาสตร์ เพื่อป้องกันและปราบปรามการทุจริตและประพฤติมิชอบ ดังนี้ ยุทธศาสตร์ที่ 1 เสริมสร้างค่านิยมการรักษาวินัย และการต่อต้านการทุจริต ยุทธศาสตร์ที่ 2 การบริหารจัดการตามหลักธรรมาภิบาล และพัฒนาระบบงานป้องกันการทุจริต ยุทธศาสตร์ที่ 3 สร้างเครือข่ายและการมีส่วนร่วมในการป้องกันและปราบปรามการทุจริต และ ยุทธศาสตร์ที่ 4 ยกระดับเจตจำนง และสกัดกั้นการทุจริตเชิงนโยบาย โดยแปลงยุทธศาสตร์ให้เป็นกลยุทธ์และถ่ายทอดแผนสู่การปฏิบัติ ในทุกระดับภายในองค์กร เพื่อให้ข้าราชการได้รับทราบและปฏิบัติตาม นอกจากนี้ ได้มีการส่งเสริมแนวทางการทำงานให้กับข้าราชการ เพื่อเป็นแนวทางในการปฏิบัติงานให้ห่างไกลจากการทุจริต โดยได้นำเสนอรูปแบบในการทำงาน ดังนี้ (1) การทำงานด้วยความโปร่งใส : กระทรวงเกษตรฯ ต้องให้ข้อมูลที่ถูกต้อง ครบถ้วนและทันสมัยแก่ประชาชน และพร้อมที่จะให้มีการตรวจสอบการทำงานทั้งจากภายใน และภายนอก (2) การทำงานด้วยจิตสาธารณะ : กระทรวงเกษตรฯ ต้องตัดสินใจและทำงานโดยคำนึงถึงประโยชน์ของประเทศและประชาชนเป็นหลัก (3) การทำงานที่ยึดมั่นในความถูกต้อง : กระทรวงเกษตรฯ ต้องทำงานให้เป็นไปตามกฎหมาย และต้องไม่มีการทุจริตคอรัปชั่นไม่ว่าในรูปแบบใดๆ และ (4) การทำงานอย่างมีคุณธรรม : กระทรวงเกษตรฯ ต้องทำงานบนหลักเหตุผล ความซื่อสัตย์สุจริต และไม่ใช้ตำแหน่งหรืออำนาจหน้าที่แสวงหาผลประโยชน์ที่มิชอบ โดยเปิดโอกาสให้มีการร้องเรียนและให้ความเป็นธรรมกับทุกฝ่าย
              “ในปี 2559 มีการจัดอันดับประเทศที่มีความโปร่งใสมากที่สุดในโลก ซึ่งประเทศไทยอยู่ในอันดับที่ 101 จากทั้งหมด 176 ประเทศ ได้คะแนนรวม 35 จากคะแนนเต็ม 100 คะแนน ซึ่งลดลงเมื่อเทียบกับปี 2558 แสดงให้เห็นว่า ประเทศไทยกำลังประสบปัญหาความไม่โปร่งใส และเป็นการบั่นทอนความเชื่อมั่นต่อภาพลักษณ์ในสายตาประชาคมโลก กระทบต่อการลงทุนภายในประเทศ กระทรวงเกษตรฯ เป็นหน่วยงานที่รับผิดชอบภารกิจในการดูแลความเป็นอยู่ของเกษตรกร จำเป็นต้องมีคุณธรรม จริยธรรม ประกอบกับการทำงาน เพราะการกระทำของข้าราชการส่งผลกระทบโดยตรงต่อเกษตรกร ดังนั้น ข้าราชการจะต้องมีจิตสำนึกที่ดี ต้องไม่คดโกงทุจริต ไม่นิ่งเฉยต่อการกระทำความผิด ต่อต้านการกระทำการทุจริต        ทุกรูปแบบ โดยมุ่งมั่นปฏิบัติหน้าที่อย่างถูกต้องเพื่อประโยชน์ส่วนรวมของประเทศ” นายธีรภัทร กล่าว.


กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews60@gmail.com
moac58@gmail.com
www.moac.go.th
www.facebook.com/kasetthai
 
 
 
 
 
 
 
 



ที่มา : http://www.thaigov.go.th/news/contents/details/5445