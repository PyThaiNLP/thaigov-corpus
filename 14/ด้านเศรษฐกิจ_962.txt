รัฐบาลไทย-ข่าวทำเนียบรัฐบาล-กอช. ตั้งคณะอนุกรรมการไอที ดึงผู้เชี่ยวชาญเข้าร่วม เดินหน้าพัฒนาระบบงานและบริการดิจิทัลเพื่อสมาชิก







                                วันจันทร์ที่ 31 กรกฎาคม 2560                              





    186  





      พิมพ์    
     
    
















   กอช. ตั้งคณะอนุกรรมการไอที ดึงผู้เชี่ยวชาญเข้าร่วม เดินหน้าพัฒนาระบบงานและบริการดิจิทัลเพื่อสมาชิก
 

   กองทุนการออมแห่งชาติ (กอช.) ตั้งคณะอนุกรรมการด้านเทคโนโลยีสารสนเทศ ดึงผู้เชี่ยวชาญเฉพาะด้านเข้าร่วม เพื่อเร่งพัฒนาระบบจัดการและบริการสมาชิกรูปแบบดิจิทัลออนไลน์ ตอบโจทย์ความต้องการของสมาชิก 





   นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. เปิดเผยว่า คณะกรรมการกองทุนการออมแห่งชาติได้มีคำสั่งแต่งตั้งคณะอนุกรรมการด้านเทคโนโลยีสารสนเทศขึ้น โดยมีนายบุญเสริม จิตเจนสุวรรณ กรรมการซึ่งเป็นสมาชิกภาคเหนือ เป็นประธาน มีอนุกรรมการซึ่งประกอบด้วย ผู้อำนวยการศูนย์เทคโนโลยีสารสนเทศ สำนักงานเศรษฐกิจการคลัง, นายวิษณุ ตัณฑวิรุฬห์ ผู้เชี่ยวชาญด้านระบบความปลอดภัยสารสนเทศข้อมูลขนาดใหญ่ ที่ปรึกษาโครงการ Big Data ของหน่วยงานรัฐหลายแห่ง, นายถิรพันธุ์ สรรพกิจ ผู้ช่วยผู้จัดการ หัวหน้าสายงานเทคโนโลยีสารสนเทศ ตลาดหลักทรัพย์แห่งประเทศไทย ผู้เชี่ยวชาญด้านวิศวกรรมระบบงานเทคโนโลยี และเลขาธิการคณะกรรมการกองทุนการออมแห่งชาติ โดยคณะอนุกรรมการชุดนี้จะทำหน้าที่กำหนดนโยบายและแผนพัฒนาด้านเทคโนโลยีสารสนเทศ ให้สอดคล้องตามแผนยุทธศาสตร์กองทุนการออมแห่งชาติ (พ.ศ. 2560-2564) ที่กำหนดเป้าหมายให้ กอช. มีระบบงานที่มีประสิทธิภาพซึ่งจัดการด้วยเทคโนโลยีที่ทันสมัย มีเสถียรภาพและมีความปลอดภัยของข้อมูล ช่วยลดขั้นตอนความซับซ้อนและระยะเวลาที่ต้องใช้ในการปฏิบัติงาน รวมถึงการออกแบบพัฒนาระบบบริการสมาชิกรูปแบบดิจิทัลออนไลน์ เพื่อตอบโจทย์พฤติกรรมผู้บริโภคในกระแสโลก 4.0 ในปัจจุบัน โดยขณะนี้ กอช. อยู่ระหว่างเร่งรัดพัฒนาระบบบริการสมาชิกบนอินเตอร์เน็ตผ่านเว็บไซต์ หรือ Web Service และการสร้างแอพลิเคชั่นบนมือถือ (Mobile Application) เพื่ออำนวยความสะดวกแก่สมาชิกและประชาชนทั้งด้านข้อมูลข่าวสารสิทธิประโยชน์ และใช้บริการออนไลน์ต่างๆ อาทิ การตรวจสอบคุณสมบัติผู้ที่ต้องการสมัครสมาชิก หรือการเรียกดูยอดเงินในบัญชีของสมาชิก ซึ่งเมื่อระบบงานได้พัฒนาแล้วเสร็จ กอช. ก็ได้เตรียมขยายผลเชื่อมโยงบริการเข้ากับโครงการ National e-Payment ต่อไปด้วยในอนาคต
            
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ และที่สถาบันการเงินชุมชนที่เข้าร่วมโครงการ... “กอช. ออมสบาย ได้บำนาญ” www.nsf.or.th

ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 213, 224
Email : info@nsf.or.th
  



ที่มา : http://www.thaigov.go.th/news/contents/details/5572