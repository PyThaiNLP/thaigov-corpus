รัฐบาลไทย-ข่าวทำเนียบรัฐบาล-ครม.ไฟเขียว ธพว.ต่ออายุมาตรการช่วยเหลือลูกค้า-ผู้ประกอบการ SMEs น้ำท่วมทั่วประเทศ ผ่านโครงการ “สินเชื่อฟื้นฟู SMEs จากอุทกภัยและภัยพิบัติ”วงเงินสินเชื่อ 5,000 ล้านบาท







                                วันพุธที่ 2 สิงหาคม 2560                              





    356  





      พิมพ์    
     
    
















   ครม.ไฟเขียว ธพว.ต่ออายุมาตรการช่วยเหลือลูกค้า-ผู้ประกอบการ SMEs น้ำท่วมทั่วประเทศ ผ่านโครงการ “สินเชื่อฟื้นฟู SMEs จากอุทกภัยและภัยพิบัติ”วงเงินสินเชื่อ 5,000 ล้านบาท
 

   ตามมติ ครม. เมื่อวันที่ 1 ส.ค.2560 เห็นชอบให้ธนาคารขยายระยะเวลาโครงการสินเชื่อฟื้นฟู SMEs จากอุทกภัยและภัยพิบัติ ปี 2560 ซึ่งเป็นโครงการต่อเนื่องจากโครงการสินเชื่อฟื้นฟู SMEs จากอุทกภัยภาคใต้ ปี 2560 วงเงิน 5,000 ล้านบาท 





   นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.หรือ SME Development Bank) เปิดเผยว่า ตามมติที่ประชุมคณะรัฐมนตรี (ครม.) เมื่อวันที่ 1 ส.ค.2560 เห็นชอบให้ธนาคารขยายระยะเวลาโครงการสินเชื่อฟื้นฟู SMEs จากอุทกภัยและภัยพิบัติ ปี 2560 ซึ่งเป็นโครงการต่อเนื่องจากโครงการสินเชื่อฟื้นฟู SMEs จากอุทกภัยภาคใต้ ปี 2560 วงเงิน 5,000 ล้านบาท ซึ่งมีวงเงินเหลือ 3,500 ล้านบาทที่จะสิ้นสุดโครงการในวันที่ 7ส.ค. 2560 นี้ออกไปอีก 6 เดือนนับจากวันที่มติครม. ออกเพื่อช่วยเหลือผู้ประกอบการ SMEs ที่ได้รับผลกระทบจากอุทกภัยและภัยพิบัติทั่วประเทศให้สามารถปรับปรุง ฟื้นฟู และมีเงินทุนหมุนเวียนในกิจการ  โดยครอบคลุมพื้นที่ประสบเหตุในปัจจุบัน  รวมทั้งอาจจะเกิดขึ้นในพื้นที่อื่นๆ

ทั้งนี้ โครงการสินเชื่อฟื้นฟู SMEs จากอุทกภัยและภัยพิบัติ ปี 2560 วงเงินโครงการ 5,000 ล้านบาท เพื่อผู้ประกอบการที่เป็นนิติบุคคล บุคคลธรรมดา ที่จดทะเบียนกับหน่วยงานราชการที่เกี่ยวข้องกับธุรกิจ และไม่เป็นบุคคลล้มละลาย วงเงินกู้สูงสุดต่อรายที่ 15 ล้านบาท ระยะเวลากู้ยืมตลอดโครงการไม่เกิน 7 ปี โดยปีที่  1-3 คิดอัตราดอกเบี้ยที่ 3% และปีที่ 4-7 เป็นไปตามที่ธนาคารกำหนด โดย 3 ปีแรก รัฐบาลชดเชยอัตราดอกเบี้ยให้กับธนาคารในอัตรา 3% คิดเป็นวงเงิน 450 ล้านบาท โดยวงเงินไม่เกิน 5 ล้านบาทต่อราย สามารถใช้ บสย.ค้ำประกัน

นายมงคล คาดว่ามาตรการช่วยเหลือครั้งนี้จะสามารถช่วยเหลือเอสเอ็มอีและผู้ประสบความเดือดร้อนได้ถึง 1,000 ราย เป็นการค้ำประกันเฉลี่ยรายละ 5 ล้านบาท ทำให้เกิดสินเชื่อหมุนเวียนในระบบของธนาคาร 5,000 ล้านบาทและเกิดทุนหมุนเวียนเข้าสู่ระบบเศรษฐกิจถึง 22,900 ล้านบาท ซึ่งก่อนหน้านี้ ธนาคาร ได้ออกมาตรการเพื่อช่วยเหลือลูกค้าธนาคารที่ได้รับผลกระทบ 2 มาตรการ คือ 1.มาตรการพักชำระหนี้สำหรับวงเงินกู้แบบมีระยะเวลา (Term Loan) พักชำระเงินต้นพร้อมดอกเบี้ยเป็นระยะเวลาไม่เกิน 6 เดือนและ 2.สินเชื่อฉุกเฉินเพื่อฟื้นฟูกิจการกรณีเป็นลูกค้าเดิมของธนาคารระยะเวลากู้สูงสุดไม่เกิน 5 ปี ปลอดชำระคืนเงินต้นไม่เกิน 1 ปี หากเป็นลูกหนี้วงเงินอนุมัติรวมไม่เกิน 1 ล้านบาท ให้กู้สูงสุดไม่เกิน 5 แสนบาท หากเป็นลูกหนี้วงเงินรวม 1-5 ล้านบาทให้กู้สูงสุดไม่เกิน 1ล้านบาท และหากวงเงินกู้มากกว่า 5 ล้านบาท ให้กู้สูงสุดไม่เกิน 2ล้านบาท คิดอัตราดอกเบี้ย 4.99% ต่อปี

ข้อมูลเพิ่มเติมติดต่อ : นางอุบลรัตน์ ค่าแพง ผู้อำนวยการฝ่ายส่งเสริมการตลาด ลูกค้าสัมพันธ์ และกิจกรรมเพื่อสังคม 085-980-7861 



ที่มา : http://www.thaigov.go.th/news/contents/details/5631