รัฐบาลไทย-ข่าวทำเนียบรัฐบาล-กระทรวงเกษตรฯ เดินหน้าขับเคลื่อน ศพก.ทั่วประเทศ เชื่อมโยงสู่การทำเกษตรแปลงใหญ่ 







                                วันพฤหัสบดีที่ 30 มีนาคม 2560                              





    279  













   กระทรวงเกษตรฯ เดินหน้าขับเคลื่อน ศพก.ทั่วประเทศ เชื่อมโยงสู่การทำเกษตรแปลงใหญ่ 
 

   กระทรวงเกษตรและสหกรณ์ เดินหน้าขับเคลื่อน ศพก.ทั่วประเทศ เชื่อมโยงสู่การทำเกษตรแปลงใหญ่ พร้อมขยายเครือข่ายเพื่อรองรับสินค้าเกษตรทุกชนิด 





              พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า ในปี 2560 นี้ กระทรวงเกษตรฯ พร้อมทุกหน่วยงานในสังกัดได้ประสานความร่วมมือบูรณาการขับเคลื่อนการทำงานเพื่อให้สอดรับกับนโยบายของกระทรวงฯ ที่กำหนดให้เป็นปีแห่งการยกระดับมาตรฐานการเกษตรสู่ความยั่งยืน มุ่งพัฒนาคุณภาพผลผลิตสินค้าเกษตรแปลงใหญ่ให้ได้รับการรับรองมาตรฐานเพิ่มมากขึ้น เพื่อสร้างความเชื่อมั่นในคุณภาพและความปลอดภัยให้กับผู้บริโภคทั้งในประต่างประเทศ และช่วยสร้างขีดความสามารถในการแข่งขันให้กับเกษตรกรด้วย นำไปสู่การพัฒนาคุณภาพชีวิตที่ดีขึ้นของเกษตรกร ภายใต้นโยบายยกกระดาษ A4 รวมทั้งได้ดำเนินการขับเคลื่อนศูนย์การเรียนรู้การเพิ่มประสิทธิภาพการผลิตสินค้าเกษตร (ศพก.) 882 ศูนย์ ให้เชื่อมโยงและเป็นจุดเริ่มต้นในการขยายการพัฒนาเกษตรกรเข้าสู่การทำการเกษตรแบบแปลงใหญ่ ซึ่งปัจจุบันมีแปลงใหญ่จำนวน 1,417 แปลง พื้นที่ 2.56 ล้านไร่ เกษตรกร 1.79 แสนราย เห็นผลสำเร็จ 600 แปลง สร้างรายได้เพิ่มแก่เกษตรกรกว่า 4,864.9 ล้านบาท แบ่งเป็นมูลค่าจากการเพิ่มผลผลิตจำนวน 3,437.8 ล้านบาท มูลค่าจากการลดต้นทุน 1,427.1 ล้านบาท
           “ศพก. จะเป็นแกนกลางในการขับเคลื่อนทั้งการทำเกษตรแบบแปลงใหญ่ และการขับเคลื่อนการพัฒนาการเกษตรทั่วไป พร้อมทั้งขยายศูนย์เครือข่ายเพื่อให้สอดคล้องกับการผลิตสินค้าของแปลงใหญ่ รองรับกับความต้องการของตลาด ตลอดจนให้ความรู้ในการพัฒนาการเกษตรให้แก่สมาชิกแปลงใหญ่
เพื่อเพิ่มประสิทธิภาพการผลิต” พลเอกฉัตรชัย กล่าว
            นายสมชาย ชาญณรงค์กุล อธิบดีกรมส่งเสริมการเกษตร กล่าวเพิ่มเติมว่า เดิม ศพก. มีจำนวน 882 ศูนย์ทั่วประเทศ ปัจจุบันมีการสร้างเครือข่ายเพิ่มอีก 1,221 ศูนย์เครือข่ายทั่วประเทศ เพื่อทำหน้าที่ขับเคลื่อนการพัฒนาการเกษตร และขณะนี้ ศพก. ที่มีการเชื่อมโยงนำไปสู่แปลงใหญ่มีจำนวน 666 ศูนย์  โดยกรมส่งเสริมการเกษตรได้เข้าไปช่วยให้มีการกำหนดหลักสูตร และจัดการเรียนรู้ให้แก่สมาชิกแปลงใหญ่ รวมทั้ง ศพก. ที่ยังไม่ได้เชื่อมแปลงใหญ่จำนวน 216 ศูนย์ ซึ่งเป้าหมายการพัฒนา ศพก. จะมีการกำหนดหลักสูตรและจัดการเรียนรู้เพื่อรวมกลุ่มเกษตรกรที่จะเริ่มต้นพัฒนาไปสู่การดำเนินการในรูปแบบแปลงใหญ่ นอกจากนี้แผนการพัฒนาแปลงใหญ่ในปีการผลิต 2560/61 แบ่งเป็น 3 ระยะ ได้แก่ ระยะที่ 1 เตรียมการก่อนเข้าสู่ฤดูกาลผลิต (ต.ค. 2559 – เม.ย. 2560) มี 4 กิจกรรมหลัก คือเตรียมความพร้อมองค์ความรู้เพื่อวางแผนการผลิต การเข้าถึงปัจจัยการผลิต การบริหารจัดการความเสี่ยง และการสร้างความเข้มแข็งให้เกษตรกร ระยะที่ 2 ช่วงฤดูกาลผลิต (พ.ค. – ธ.ค. 60) และระยะที่ 3 หลังฤดูกาลผลิต (ม.ค. – มี.ค. 61)  อีกทั้ง เป้าหมายต่อไปจะต้องเพิ่มศูนย์เครือข่ายให้ครอบคลุมกิจกรรมการผลิตของเกษตรกรในพื้นที่พัฒนาสภาพความพร้อมของ ศพก. อาทิ การพัฒนาฐานเรียนรู้/แปลงเรียนรู้ให้มีความสมบูรณ์ พร้อมให้เกษตรกรเข้ามาเรียนรู้เพื่อนำไปสู่คุณภาพชีวิตที่ดีของเกษตรกร เกิดความเข้มแข็งและสามารถพึ่งพาตนเองได้อย่างยั่งยืน
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
  



ที่มา : http://www.thaigov.go.th/news/contents/details/2755