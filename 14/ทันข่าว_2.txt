รัฐบาลไทย-ข่าวทำเนียบรัฐบาล-แผนบริหารจัดการน้ำของรัฐมีความคืบหน้า โดยเฉพาะการสร้างประปาจัดหาน้ำอุปโภคบริโภคให้ประชาชนเสร็จแล้ว 94% ครอบคลุม 7,021 หมู่บ้าน พื้นที่ชลประทานเพิ่ม 1.59 ล้านไร่







                                วันศุกร์ที่ 2 มิถุนายน 2560                              





    890  





      พิมพ์    
     
    
















   แผนบริหารจัดการน้ำของรัฐมีความคืบหน้า โดยเฉพาะการสร้างประปาจัดหาน้ำอุปโภคบริโภคให้ประชาชนเสร็จแล้ว 94% ครอบคลุม 7,021 หมู่บ้าน พื้นที่ชลประทานเพิ่ม 1.59 ล้านไร่
 

   แผนบริหารจัดการน้ำของรัฐมีความคืบหน้า โดยเฉพาะการสร้างประปาจัดหาน้ำอุปโภคบริโภคให้ประชาชนเสร็จแล้ว 94% ครอบคลุม 7,021 หมู่บ้าน พื้นที่ชลประทานเพิ่ม 1.59 ล้านไร่ 





   วันนี้ (1 มิถุนายน 2560) นายวรศาสน์  อภัยพงษ์ อธิบดีกรมทรัพยากรน้ำ กระทรวงทรัพยากรธรรมชาติ    และสิ่งแวดล้อมชี้แจงกรณีหนังสือพิมพ์ไทยรัฐ คอลัมน์ กระจก 8 หน้า : เมื่อน้องน้ำกลับมาเยือน โดยมิสเตอร์พี ซึ่งกล่าวถึงความคืบหน้าของแผนการบริหารจัดการน้ำว่ามีความคืบหน้าน้อยมาก จนถึงวันที่ยังอยู่ในขั้นตอนของการรื้อปรับแผนการดำเนินการใหม่ สิ่งที่ทำทุกปีคือการขุดลอกคลอง  เก็บผักตบชวา ฯลฯ แต่ในเรื่องอื่นๆ ยังไม่เห็นเป็นรูปธรรมอย่างชัดเจน ไม่ว่าจะเป็นการรับมือน้ำท่วมหรือน้ำแล้ง ทั้ง ๆ ที่เรื่องนี้เป็นหนึ่งในยุทธศาสตร์เป้าหมายของรัฐบาลนี้มาตั้งแต่ต้น

อธิบดีกรมทรัพยากรน้ำ กระทรวงทรัพยากรธรรมชาติและสิ่งแวดล้อมในฐานะเลขานุการคณะกรรมการทรัพยากรน้ำแห่งชาติกล่าวชี้แจงรายงานผลการดำเนินงานในด้านการบริหารจัดการทรัพยากรน้ำโดยสรุปดังนี้

สถานการณ์น้ำในปัจจุบันถือว่าเป็นปกติ ปริมาณน้ำฝนรวมทั้งประเทศไม่มากหรือน้อยจนใกล้เกณฑ์วิกฤตซึ่งประเทศไทยมีแหล่งกักเก็บน้ำเพียงพอทั้งอ่างเก็บน้ำขนาดใหญ่และขนาดกลาง รวมทั้งหนอง บึง แก้มลิงต่างๆ และแม่น้ำสายหลักทั่วประเทศ ในปัจจุบันรัฐบาลเร่งดำเนินการจัดหาน้ำอุปโภคบริโภค ให้ประชาชนให้ทั่วถึงโดยจะให้มีระบบประปาครอบคลุมทุกหมู่บ้านในปี 2560 ขณะนี้ดำเนินการไปแล้วร้อยละ 94 หรือ 7,021 หมู่บ้าน จากจำนวน 7,490 หมู่บ้าน ซึ่งไม่มีระบบประปา เมื่อปี 2557 สำหรับภาคการเกษตรนั้นรัฐบาล ให้ความสำคัญกับการส่งเสริมประสิทธิภาพในการใช้น้ำโดยการจัดการพื้นที่เพาะปลูกในแต่ละพื้นที่ให้เหมาะสมกับชนิดของพืชที่จะปลูก โดยจัดทำเป็นพื้นที่เกษตรแปลงใหญ่และมีการสร้างระบบกระจายน้ำ ให้ทั่วถึงมากขึ้น เพื่อสนับสนุนการเพาะปลูกอีกด้วย

ในส่วนของการป้องกันและแก้ปัญหาน้ำท่วมและน้ำแล้ง รัฐบาลใช้ยุทธศาสตร์การบริหารจัดการน้ำทุกภาคส่วนโดยมีการปรับปรุงเส้นทางน้ำ มีการแก้ปัญหาทั้งในระยะเร่งด่วน เช่น การสนับสนุนเครื่องสูบน้ำ การแจกจ่ายน้ำ เป็นต้น สำหรับการแก้ปัญหาในระยะยาวมีการพัฒนาแหล่งน้ำตามยุทธศาสตร์การบริหารจัดการทรัพยากรน้ำของประเทศ ซึ่งในรัฐบาลนี้ได้เร่งรัดการพัฒนาและฟื้นฟูเพิ่มแหล่งเก็บกักน้ำให้ทั่วถึงมากขึ้น ขณะนี้เก็บน้ำได้มากขึ้น 2,630 ล้านลูกบาศก์เมตร เพิ่มพื้นที่การเกษตรชลประทาน 1.59 ล้านไร่ และฟื้นฟูลำน้ำสำคัญ 265 กิโลเมตร สำหรับการจัดทำโครงการขนาดใหญ่นั้นคณะกรรมการทรัพยากรน้ำแห่งชาติได้แต่งตั้งคณะอนุกรรมการขับเคลื่อนโครงการ เพื่อพิจารณาจัดทำแผนและกำกับดูแลตั้งแต่ขั้นตอนการศึกษาจนถึงขั้นตอนการก่อสร้าง ตลอดจนมีการติดตามและประเมินผลโครงการ ตัวอย่างเช่น คณะอนุกรรมการขับเคลื่อนโครงการเพิ่มปริมาณน้ำต้นทุนให้เขื่อนภูมิพลซึ่งมีรองนายกรัฐมนตรีเป็นประธานโดยมี ผู้ทรงคุณวุฒิ ปลัดกระทรวง และหัวหน้าส่วนราชการที่เกี่ยวข้องเป็นกรรมการ และให้อธิบดีกรมชลประทานเป็นเลขานุการ เป็นต้น ทั้งนี้ ประชาชนสามารถติดตามข่าวสารหรือสอบถามข้อมูลผ่านทางสายด่วนของกระทรวงทรัพยากรธรรมชาติและสิ่งแวดล้อมได้ที่โทรศัพท์หมายเลข 1310 ( Green call)

ทางด้าน นายสัญชัย เกตุวรชัย อธิบดีกรมชลประทาน กระทรวงเกษตรและสหกรณ์ กล่าวชี้แจงในส่วนของกรมชลประทาน กระทรวงเกษตรและสหกรณ์ว่าการดำเนินงานตามแผนงานยุทธศาสตร์การบริหารจัดการทรัพยากรน้ำ หน่วยงานต่าง ๆ ได้บูรณาการร่วมกันดำเนินการตามแผน ทั้งระยะเร่งด่วน ระยะกลางและระยะยาว มีเป้าหมายเพื่อสร้างความมั่นคงอย่างยั่งยืน
ในส่วนของกรมชลประทานซึ่งรับผิดชอบยุทธศาสตร์ที่ 2 และยุทธศาสตร์ที่ 3 โดยขณะนี้ได้ทบทวนเป้าหมาย มาตรการและตัวชี้วัดโดยบูรณาการกับหน่วยงานต่างๆ และสรุปผลส่งให้เลขานุการคณะกรรมการทรัพยากรน้ำแห่งชาติ (กนช.) เพื่อนำไปรับฟังความเห็นภาคประชาชน สำหรับในระยะเวลาที่ผ่านมีการขับเคลื่อนแผนงานตามยุทธศาสตร์น้ำในทุกรูปแบบ ดังนี้
1. ปรับมาตรการให้เหมาะสมพร้อมกับกำหนดหน่วยงานเจ้าภาพให้ชัดเจน เช่น การปรับปรุงสิ่งกีดขวางทางน้ำ การปรับปฏิทินการปลูกพืช และการออกมาตรการสนับสนุนการบริหารจัดการภัยแล้ง เป็นต้น
2. ผลงานการแก้ไขปัญหาเร่งด่วน ที่มีความพร้อม ทำได้ ทำทันทีและได้ผลเร็ว เช่น แก้มลิง ฝาย ประตูระบายน้ำ ระบบส่งน้ำ และปรับปรุงเพิ่มความจุอ่างเก็บน้ำเดิม โดยได้พัฒนาแหล่งเก็บกักน้ำเพิ่มขึ้น 1,005 ล้าน ลบ.ม. (ร้อยละ 21 ของเป้าหมาย) พัฒนาระบบส่งน้ำเพิ่มพื้นที่ชลประทาน 1.59 ล้านไร่ (ร้อยละ 18 ของเป้าหมาย) 
3. แผนงานการแก้ไขปัญหาน้ำในระยะกลางและระยะยาวเพื่อสร้างความมั่นคงได้ศึกษาตามหลักวิชาการ ผ่านกระบวนการมีส่วนร่วมตามระเบียบที่กำหนดแล้วเสร็จมากกว่าร้อยละ 90 เช่น โครงการแก้ไขปัญหาอุทกภัยในลุ่มน้ำเจ้าพระยาตอนล่าง โครงการแก้ไขปัญหาอุทกภัยในพื้นที่จังหวัดนครศรีธรรมราช และ โครงการพัฒนาลุ่มน้ำห้วยหลวงตอนล่าง เป็นต้น 
- มีแผนพัฒนาแหล่งเก็บน้ำที่สามารถก่อสร้างได้ภายในปี 2562 จำนวนมากกว่า 50 โครงการ เก็บกักน้ำเพิ่มขึ้น 1,200  ล้านลบ.ม. มีระบบส่งน้ำให้พื้นที่ชลประทาน/รับประโยชน์ 1.1 ล้านไร่  
- มีแผนพัฒนาอาคารบังคับน้ำในลำน้ำหลัก ได้แก่ ประตูระบายน้ำ  ฝาย เพื่อเก็บกักน้ำในลำน้ำก่อนไหลออกนอกลุ่มน้ำ ได้แก่ แม่น้ำยม แม่น้ำอิง แม่น้ำมูล แม่น้ำวังโตนด และแม่น้ำเลย เก็บกักน้ำในลำน้ำกว่า 300 ล้านลบ.ม. มีพื้นที่ชลประทานกว่า 7 แสนไร่  
- มีแผนเพิ่มปริมาณน้ำให้กับเขื่อนภูมิพล จ.ตาก  โดยการผันน้ำจากกลุ่มน้ำสาละวินและสาขา เพื่อเพิ่มปริมาณน้ำต้นทุนให้เขื่อนภูมิพลที่ ปัจจุบันอยู่ระหว่างการศึกษาโครงการ ทำให้สร้างความมั่นคงกับน้ำอุปโภคบริโภค น้ำอุตสาหกรรมและ เพิ่มพื้นที่ชลประทานกว่า 1 ล้านไร่ 
----------------------------------------



ที่มา : http://www.thaigov.go.th/news/contents/details/4192