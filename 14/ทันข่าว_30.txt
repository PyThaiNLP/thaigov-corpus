รัฐบาลไทย-ข่าวทำเนียบรัฐบาล-ประเทศไทยกับการเป็นเจ้าภาพการแข่งขัน MotoGP







                                วันอังคารที่ 5 กันยายน 2560                              





    5,193  













   ประเทศไทยกับการเป็นเจ้าภาพการแข่งขัน MotoGP
 

   อีกหนึ่งความก้าวหน้าของประเทศไทยที่ช่วยสร้างมูลค่าทางเศรษฐกิจและชื่อเสียงให้กับประเทศ 





ประเทศไทยกับการเป็นเจ้าภาพการแข่งขัน MotoGP
 
          นับเป็นเรื่องน่ายินดีของแฟนกีฬาและคนไทยทุกคน ที่คณะรัฐมนตรีภายใต้การนำของ พลเอก ประยุทธ์ จันทร์โอชา นายกรัฐมนตรี มีมติเห็นชอบตามที่กระทรวงท่องเที่ยวและกีฬาเสนอให้ประเทศไทยเป็นเจ้าภาพจัดการแข่งขันรถจักรยานยนต์ชิงแชมป์โลก หรือ “โมโตจีพี” (MotoGP) ระยะเวลา 3 ปี (พ.ศ.2561-2563) โดยการกีฬาแห่งประเทศไทยเป็นผู้รับผิดชอบดำเนินการ ด้วยงบประมาณสนับสนุนจากรัฐบาลปีละ 100 ล้านบาทจากค่าลิขสิทธิ์จำนวนราว 400 ล้านบาทต่อปี โดยเงินส่วนที่เหลือจะเป็นภาคเอกชนที่ร่วมลงขันเพื่อให้เกิดการแข่งขันมอเตอร์สปอร์ตระดับโลกรายการนี้ในประเทศไทย
 
          จากการถ่ายทอดสดมากกว่า 200 ประเทศ ผ่านสายตาผู้ชมกว่า 600 ล้านคนทั่วโลก จึงไม่น่าแปลกใจที่นานาประเทศต่างพากันแสดงความจำนงในการขอรับสิทธิ์เป็นเจ้าภาพการแข่งขันรถจักรยานยนต์ทางเรียบระดับโลกนี้ โดยรัฐบาลได้เล็งเห็นโอกาสและเดินหน้าโครงการจัดการแข่งขัน MotoGP ในประเทศไทย จนได้รับการคัดเลือกในที่สุด และจะจัดการแข่งขันในปีแรกระหว่างวันที่ 5 - 7 ตุลาคม 2561 ณ สนามช้าง อินเตอร์เนชั่นแนล เซอร์กิต จังหวัดบุรีรัมย์ 
 
          สำหรับผลลัพธ์จากการเป็นเจ้าภาพจัดการแข่งขัน นอกจากจะสร้างความตื่นตัวและความนิยมให้กับวงการกีฬามอเตอร์สปอร์ตของไทยแล้ว ยังเป็นการสร้างภาพลักษณ์ที่ดีให้กับประเทศทั้งในด้านการยกระดับมาตรฐานกีฬาไทย และการสร้างความเชื่อมั่นของนานาชาติต่อประเทศไทย นำไปสู่การสร้างรายได้ทั้งในระดับท้องถิ่นและระดับชาติ นอกจากนี้ อุตสาหกรรมรถจักรยานยนต์จะได้รับโอกาสมากขึ้น ตอกย้ำความเป็นผู้นำการผลิตรถจักรยานยนต์อันดับ 1 ของภูมิภาคอาเซียน โดยจะมีการนำเทคโนโลยีและองค์ความรู้เกี่ยวกับอุตสาหกรรมรถจักรยานยนต์เข้ามาถ่ายทอดและแลกเปลี่ยนกันระหว่างประเทศต่าง ๆ อย่างมาก
 
         ทั้งนี้คาดว่าจะก่อให้เกิดรายได้และมีเงินหมุนเวียนเข้าประเทศตลอด 3 ปีไม่น้อยกว่า 1,895 ล้านบาท และนี่คืออีกหนึ่งความก้าวหน้าของประเทศไทย ที่ไม่ได้เกิดประโยชน์เฉพาะด้านการกีฬาเท่านั้น แต่ยังช่วยสร้างมูลค่าทางเศรษฐกิจและชื่อเสียงให้กับประเทศ ซึ่งสอดคล้องกับยุทธศาสตร์การพัฒนาคน พัฒนาชาติของรัฐบาลที่มุ่งหวังสร้างความมั่นคง มั่งคั่ง และยั่งยืน ให้กับประเทศชาติ โดยไม่ทิ้งใครไว้ข้างหลัง

ภาพ/บทความ : กลุ่มสื่อสารเชิงกลยุทธ์ สำนักโฆษก



ที่มา : http://www.thaigov.go.th/news/contents/details/6419