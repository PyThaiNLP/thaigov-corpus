รัฐบาลไทย-ข่าวทำเนียบรัฐบาล-โฆษกกระทรวงคมนาคมชี้แจง ประเด็นมอร์เตอร์เวย์บางปะอิน-นครราชสีมาสร้างทับลำตะคอง







                                วันพฤหัสบดีที่ 7 กันยายน 2560                              





    475  





      พิมพ์    
     
    
















   โฆษกกระทรวงคมนาคมชี้แจง ประเด็นมอร์เตอร์เวย์บางปะอิน-นครราชสีมาสร้างทับลำตะคอง
 

   นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงคมนาคม ชี้แจงประเด็นมอร์เตอร์เวย์บางปะอิน-นครราชสีมาสร้างทับลำตะคอง 





เมื่อวันที่ 6 กันยายน 2560 นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงคมนาคม ได้ชี้แจงประเด็นมอร์เตอร์เวย์บางปะอิน-นครราชสีมาสร้างทับลำตะคอง ตามที่มีสื่อนำเสนอข้อมูลว่าชาวปากช่องบางส่วนมีความกังวลโครงการก่อสร้างทางหลวงพิเศษระหว่างเมืองสายบางปะอิน - นครราชสีมา หรือ มอเตอร์เวย์ภาคตะวันออกเฉียงเหนือ เนื่องจากบางช่วงของโครงการนี้ สร้างทับลำตะคอง ซึ่งเป็นแหล่งน้ำสำคัญของอำเภอปากช่อง จังหวัดนครราชสีมา อาจส่งผลกระทบด้านสิ่งแวดล้อม นั้น
 
กระทรวงคมนาคม ขอเรียนชี้แจงว่า กระทรวงคมนาคม โดยกรมทางหลวง ได้ลงพื้นที่เพี่อประชาสัมพันธ์ให้ข้อมูลสำหรับการสร้างความเข้าใจในรูปแบบของโครงการต่อประชาชนในพื้นที่ ตลอดจนรับทราบรายละเอียดปัญหาของผู้ได้รับความเดือดร้อนจากโครงการและพิจารณาแก้ไขปัญหาเรื่องร้องเรียนต่าง ๆ จำนวนรวม 3 ครั้ง ได้แก่ ครั้งที่ 1 เมื่อวันที่ 15 มีนาคม 2560 เป็นการชี้แจงทำความเข้าใจกับประชาชนในพื้นที่ ครั้งที่ 2 เมื่อวันที่ 24 มีนาคม 2560 เป็นการพิจารณาแนวทางการแก้ไขปัญหาตามประเด็นที่มีการร้องเรียนต่อผู้ตรวจการแผ่นดิน ครั้งที่ 3 เมื่อวันที่ 29 พฤษภาคม 2560 ได้นำแบบแปลนที่ได้ปรับแก้ไขแล้ว เสนอและชี้แจงเพื่อสร้างความเข้าใจให้แก่ประชาชนในพื้นที่
 
กระทรวงคมนาคม โดยกรมทางหลวง ได้มีการประชุมในเรื่องนี้ร่วมกับภาคส่วนต่าง ๆ ทั้งหน่วยงานจังหวัด กรมเจ้าท่า ผู้ตรวจการแผ่นดิน ตลอดจนประชาชนในพื้นที่ที่ได้รับผลกระทบ โดยมีข้อสรุปร่วมกันในส่วนที่เกี่ยวข้องกับลำน้ำลำตะคองว่า ให้กรมทางหลวงดำเนินการปรับแก้รูปแบบการก่อสร้างโดยก่อสร้างสะพานข้ามคลองทุกจุดที่ตัดผ่าน ซึ่งกรมทางหลวงได้เพิ่มการก่อสร้างสะพานจากเดิมที่กำหนดไว้ 1 จุดเป็นการก่อสร้างสะพานจำนวนรวมทั้งสิ้น 6 จุด เพื่อไม่ให้กระทบกับแนวลำน้ำลำตะคอง นอกจากนี้ ยังได้ปรับลดเขตทางในบางช่วงและสร้างทางบริการเพิ่มขึ้นจากเดิมอีกด้วยเพื่อลดผลกระทบในพื้นที่ดังกล่าว
 
 ----------------------------- 



ที่มา : http://www.thaigov.go.th/news/contents/details/6494