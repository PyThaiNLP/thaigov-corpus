รัฐบาลไทย-ข่าวทำเนียบรัฐบาล-ผู้อำนวยการสำนักงานเศรษฐกิจการคลังชี้แจงการจัดเก็บภาษีสรรพสามิตอัตราใหม่







                                วันพุธที่ 20 กันยายน 2560                              





    349  





      พิมพ์    
     
    
















   ผู้อำนวยการสำนักงานเศรษฐกิจการคลังชี้แจงการจัดเก็บภาษีสรรพสามิตอัตราใหม่
 

   ผู้อำนวยการสำนักงานเศรษฐกิจการคลัง  สำนักงานเศรษฐกิจการคลัง กระทรวงการคลัง ชี้แจงกรณีการจัดเก็บภาษีสรรพสามิตอัตราใหม่  





วันที่ 20 กันยายน 2560 นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง  สำนักงานเศรษฐกิจการคลัง กระทรวงการคลัง ชี้แจงกรณีการจัดเก็บภาษีสรรพสามิตอัตราใหม่ สืบเนื่องจากที่ 1. นายวีระ สมความคิด นำข้อมูลข่าวกระทรวงการคลัง วันที่ 20 มกราคม 2560 เรื่อง “ฐานะการคลังของรัฐบาลในช่วงไตรมาสแรกของปีงบประมาณ 2560” มาเปิดเผยว่าในช่วงไตรมาสแรกของปีงบประมาณ 2560 เมื่อเทียบกับไตรมาสแรกของปี 2559 เงินคงคลังปลายงวดปี 2559 เหลือ 386,497 ล้านบาท แต่เงินคงคลังปลายงวดปี 2560 เหลือเพียง 74,907 ล้านบาท จึงตั้งข้อสังเกตว่าไตรมาสที่ 3 ในปัจจุบันจะเหลือเงินงบประมาณเท่าไร ซึ่งคือสาเหตุหลักที่รัฐบาลต้องปรับขึ้นภาษีหรือไม่ 2. คอลัมน์สำนักข่าวหัวเขียว โดย แม่ลูกจันทร์ นสพ.ไทยรัฐ แสดงความคิดเห็นว่ารัฐบาลจัดเก็บภาษีศุลกากรต่ำกว่าเป้าหมาย 1.2 ล้านบาท และจัดเก็บภาษีมูลค่าเพิ่มต่ำกว่าเป้าหมาย 4 หมื่นล้านบาท จึงต้องปรับขึ้นอัตราภาษีสรรพสามิตเพื่อมาชดเชย และ 3. บทบรรณาธิการ นสพ.ไทยรัฐ วิจารณ์ว่ารัฐบาลไม่มีมาตรการกระจายรายได้อย่างทั่วถึง และซ้ำเติมความเหลื่อมล้ำในสังคมด้วยระบบภาษีที่ไม่เป็นธรรม พร้อมตั้งข้อสงสัยว่าการที่รัฐบาลเก็บภาษีไม่ได้ตามเป้าหมาย เนื่องจากเศรษฐกิจซบเซา การบริโภคของประชาชนทรุดตัว เป็นเพราะรัฐบาลบริหารผิดพลาดหรือขาดความสามารถด้านเศรษฐกิจหรือไม่  นั้น
 
ผู้อำนวยการสำนักงานเศรษฐกิจการคลัง ได้ชี้แจงว่า จำนวนเงินคงคลัง 74,907 ล้านบาท เป็นระดับเงินคงคลัง ณ สิ้นเดือนธันวาคม 2559 ซึ่งเป็นช่วงที่รัฐบาลได้เร่งรัดการเบิกจ่ายเพื่อกระตุ้นเศรษฐกิจในไตรมาสแรกของปีงบประมาณ 2560 ในขณะที่รายได้หลักจากภาษีเงินได้นิติบุคคลจะเข้ามาในช่วงครึ่งปีหลัง ซึ่งเป็นไปตามวัฏจักรปกติของกระแสเงินคงคลังที่เกิดขึ้นทุกปี เห็นได้จากระดับเงินคงคลัง ณ สิ้นเดือนสิงหาคม 2560 อยู่ที่ระดับ 315,392 ล้านบาท สูงกว่าช่วงเดียวกันของปีก่อนจำนวน 12,040 ล้านบาท และคาดว่า ณ สิ้นปีงบประมาณ 2560 เงินคงคลังจะอยู่ในระดับที่สูงกว่า 4.3 แสนล้านบาท สะท้อนให้เห็นถึงฐานะการคลังที่เข้มแข็งและพอเพียงสำหรับการดำเนินนโยบายการคลังในระยะต่อไป โดยไม่มีความจำเป็นต้องปรับขึ้นภาษี
 
ขณะที่ ผลการจัดเก็บรายได้รัฐบาลในช่วง 11 เดือนแรกของปีงบประมาณ 2560 ยังคงสูงกว่าเป้าหมาย 1,961  ล้านบาท หรือร้อยละ 0.1 และคาดว่าปีงบประมาณ 2560 รัฐบาลจะสามารถจัดเก็บรายได้ตามเป้าหมายที่กำหนดไว้ (2.343 ล้านล้านบาท) สำหรับการจัดเก็บภาษีสรรพสามิตอัตราใหม่ ซึ่งมีผลบังคับใช้เมื่อวันที่ 16 กันยายน 2560 จะมีผลกระทบตั้งแต่ปีงบประมาณ 2561 เป็นหลัก และมีเป้าหมายเพื่อปรับปรุงโครงสร้างภาษีให้มีประสิทธิภาพมากขึ้น เช่น ด้านพลังงานเพื่อให้ต้นทุนการใช้พลังงานแต่ละประเภทสอดคล้องกัน และด้านเครื่องดื่มและยาสูบเพื่อกระตุ้นให้ผู้บริโภคตระหนักถึงผลกระทบต่อสุขภาพเมื่อบริโภคสินค้าดังกล่าว เป็นต้น โดยไม่ได้มีวัตถุประสงค์เพื่อการหารายได้ 
 
ผู้อำนวยการสำนักงานเศรษฐกิจการคลัง ชี้แจงด้วยว่า ผลการจัดเก็บรายได้ในช่วง 11 เดือนแรกของปีงบประมาณ 2560 ที่ยังคงสูงกว่าประมาณการ สอดคล้องกับการขยายตัวของเศรษฐกิจไทยที่มีสัญญาณดีขึ้นต่อเนื่อง โดยเศรษฐกิจไทยได้รับแรงส่งจากการส่งออกที่ขยายตัวในอัตราสูง และการใช้จ่ายภาคเอกชนที่ปรับตัวดีขึ้น ทั้งจากการบริโภคและการลงทุน อีกทั้ง นอกจากการสนับสนุนการขยายตัวทางเศรษฐกิจแล้ว รัฐบาลยังพยายามส่งเสริมความเท่าเทียมกันในสังคมเสมอมา เช่น ภาษีที่ดินและสิ่งปลูกสร้าง ภาษีการรับให้ และภาษีมรดก รวมทั้งมาตรการลงทะเบียนเพื่อสวัสดิการแห่งรัฐที่ดำเนินการต่อเนื่องเป็นปีที่ 2 เพื่อปรับปรุงระบบสวัสดิการให้ถูกฝาถูกตัวและช่วยบรรเทาความเหลื่อมล้ำอย่างเป็นรูปธรรม
 

------------------------ 



ที่มา : http://www.thaigov.go.th/news/contents/details/6816