รัฐบาลไทย-ข่าวทำเนียบรัฐบาล-ผอ.สำนักงานคณะกรรมการนโยบายรัฐวิสาหกิจ ชี้แจงการนำกองทุน TFF มาดำเนินการผิดวัตถุประสงค์การจัดตั้งไม่สามารถดำเนินการได้ เนื่องจากได้ถูกจัดตั้งขึ้นตามหลักเกณฑ์ของสำนักงาน ก.ล.ต.







                                วันพฤหัสบดีที่ 29 มิถุนายน 2560                              





    338  





      พิมพ์    
     
    
















   ผอ.สำนักงานคณะกรรมการนโยบายรัฐวิสาหกิจ ชี้แจงการนำกองทุน TFF มาดำเนินการผิดวัตถุประสงค์การจัดตั้งไม่สามารถดำเนินการได้ เนื่องจากได้ถูกจัดตั้งขึ้นตามหลักเกณฑ์ของสำนักงาน ก.ล.ต.
 

   นายเอกนิติ นิติทัณฑ์ประภาศ ผอ.สำนักงานคณะกรรมการนโยบายรัฐวิสาหกิจได้กล่าวชี้แจงยืนยันว่าการนำกองทุน TFF มาดำเนินการผิดวัตถุประสงค์การจัดตั้งไม่สามารถดำเนินการได้ เนื่องจากได้ถูกจัดตั้งขึ้นตามหลักเกณฑ์ของสำนักงาน ก.ล.ต. 





   วันนี้ (21 มิ.ย.60) นายเอกนิติ นิติทัณฑ์ประภาศ ผู้อำนวยการสำนักงานคณะกรรมการนโยบายรัฐวิสาหกิจ ได้ชี้แจงถึงกรณีที่นายไพบูลย์ นิติตะวัน ประธานเครือข่ายประชาชนปฏิรูป อดีต ส.ว. และ สปช. เรียกร้องนายกรัฐมนตรี ระบุถึงการใช้วิธีเล่นแร่แปรธาตุกับ "กองทุนไทยแลนด์ฟิวเจอร์ฟันด์ (กองทุน TFF)" ที่มีผลตอบแทนสูงประมาณ 6 เปอร์เซ็นต์ต่อปี เพื่อนำเงินกองทุนไปใช้ในโครงการรถไฟความเร็วสูง แต่กลับถูกกรมส่งเสริมสหกรณ์ กับกระทรวงเกษตรและสหกรณ์ และกระทรวงการคลัง นำมาดำเนินการผิดวัตถุประสงค์ ดังนี้

สำหรับประเด็นการใช้วิธีเล่นแร่แปรธาตุกับกองทุน TFF นำมาดำเนินการผิดวัตถุประสงค์ เป็นวิธีที่ซับซ้อนซ่อนเงื่อนไม่โปร่งใส นั้น ผู้อำนวยการสำนักงานคณะกรรมการนโยบายรัฐวิสาหกิจ ได้กล่าวชี้แจงว่า การนำกองทุน TFF มาดำเนินการผิดวัตถุประสงค์การจัดตั้งไม่สามารถดำเนินการได้ เนื่องจากกองทุน TFF ได้ถูกจัดตั้งขึ้นตามหลักเกณฑ์ของสำนักงานคณะกรรมการกำกับหลักทรัพย์และตลาดหลักทรัพย์ (สำนักงาน ก.ล.ต.) และประกาศคณะกรรมการกำกับตลาดทุน ที่ ทน. 8/2559 เรื่อง หลักเกณฑ์ เงื่อนไขและวิธีการจัดตั้งและจัดการกองทุน TFF ลงวันที่ 27 เมษายน 2559 ซึ่งกองทุน TFF จะถูกกำกับปฏิบัติตามหลักเกณฑ์ต่างๆ เช่น การเปิดเผยข้อมูลและสามารถตรวจสอบได้ภายใต้หลักการการกำกับดูแลกิจการที่ดี (Good Corporate Governance) ที่สำนักงาน ก.ล.ต. กำหนด

ส่วนประเด็นการนำโครงการรถไฟความเร็วสูงมาระดมทุนผ่านกองทุน TFF ผู้อำนวยการสำนักงานคณะกรรมการนโยบายรัฐวิสาหกิจ ได้กล่าวว่า การจัดตั้งกองทุน TFF ไม่สามารถนำโครงการรถไฟฟ้าความเร็วสูงมาระดมทุนผ่านกองทุน TFF ได้ เนื่องจากคณะรัฐมนตรีได้มีมติเมื่อวันที่ 30 พฤษภาคม 2560 เห็นชอบให้นำโครงการโครงสร้างพื้นฐานของการทางพิเศษฯ  2 โครงการมาระดมทุนผ่านกองทุน TFF ได้แก่ โครงการทางพิเศษฉลองรัช (รามอินทรา-อาจณรงค์) และโครงการทางพิเศษบูรพาวิถี (บางนา-ชลบุรี) ซึ่งการทางพิเศษฯ จะนำเงินที่ได้รับจากการระดมทุนไปลงทุนในโครงการทางพิเศษพระราม 3 – ดาวคะนอง – วงแหวนรอบนอกกรุงเทพมหานครด้านตะวันตก และโครงการทางด่วนขั้นที่ 3 สายเหนือตอน N2 E-W Corridor เท่านั้น

ขณะที่ประเด็น การให้ธนาคารรัฐ 3 แห่งปล่อยกู้ให้กับสหกรณ์ต่างๆ ที่เป็นเจ้าหนี้สหกรณ์คลองจั่น 30,000 ล้านบาท นั้น ผู้อำนวยการสำนักงานคณะกรรมการนโยบายรัฐวิสาหกิจ ได้กล่าวยืนยันว่า กระทรวงการคลังไม่ได้มีนโยบายให้ธนาคารรัฐทั้ง 3 แห่ง ปล่อยกู้ให้แก่สหกรณ์ต่างๆ เพื่อนำเงินมาซื้อหน่วยลงทุน

ของกองทุน TFF ตามที่เป็นข่าวแต่อย่างใด อย่างไรก็ดี หากสหกรณ์ต่างๆ ซึ่งเป็นส่วนหนึ่งของนักลงทุนสถาบันจะพิจารณาลงทุนในกองทุน TFF จะต้องเป็นไปตามนโยบายการลงทุนของแต่ละแห่ง รวมทั้งจะต้องพิจารณาผลตอบแทนและความเสี่ยงของการลงทุนควบคู่กันไป ซึ่งเป็นอำนาจของสหกรณ์โดยแท้ในการส่งเสริมผลประโยชน์ทางเศรษฐกิจและสังคมของบรรดาสมาชิกสหกรณ์
 
 
---------------------
สำนักโฆษก
ข้อมูล:สำนักงานคณะกรรมการนโยบายรัฐวิสาหกิจ



ที่มา : http://www.thaigov.go.th/news/contents/details/4685