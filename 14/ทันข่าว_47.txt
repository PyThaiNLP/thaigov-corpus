รัฐบาลไทย-ข่าวทำเนียบรัฐบาล-รัฐบาลมุ่งแก้ปัญหาเศรษฐกิจ “รวยกระจุก จนกระจาย”







                                วันศุกร์ที่ 6 ตุลาคม 2560                              





    855  













   รัฐบาลมุ่งแก้ปัญหาเศรษฐกิจ “รวยกระจุก จนกระจาย”
 

   เพื่อให้ประชาชนทุกระดับสามารถดำเนินชีวิตได้อย่างเหมาะสม ผู้ด้อยโอกาสและผู้มีรายได้น้อยมีโอกาสทางสังคมมากขึ้น ด้วยการเข้าถึงแหล่งเงินทุนและลดภาระค่าครองชีพอย่างเหมาะสม 





รัฐบาลมุ่งแก้ปัญหาเศรษฐกิจ “รวยกระจุก จนกระจาย” 

     การพัฒนาเศรษฐกิจและสังคมของรัฐบาลในปี 2560 มีแนวโน้มที่ดีขึ้นหลายด้าน หลังจากเมื่อ 3-4 ปีก่อน การเติบโตทางเศรษฐกิจของประเทศติดลบอันเนื่องมาจากความขัดแย้งและความไม่สงบในบ้านเมือง โดยการส่งออกสินค้าและภาคธุรกิจท่องเที่ยวเป็นไปอย่างน่าพอใจ ขณะที่รัฐบาลพยายามกระตุ้นการลงทุนภายในประเทศและเศรษฐกิจฐานราก เพื่อให้ประชาชนทุกระดับสามารถดำเนินชีวิตได้อย่างเหมาะสม ผู้ด้อยโอกาสและผู้มีรายได้น้อยมีโอกาสทางสังคมมากขึ้น ด้วยการเข้าถึงแหล่งเงินทุนและลดภาระค่าครองชีพอย่างเหมาะสม 

     นายสุวิชญ โรจนวานิช ผู้อำนวยการสำนักงานเศรษฐกิจการคลัง เผยว่า โครงสร้างทางเศรษฐกิจของประเทศยึดโยงกับการส่งออกสินค้าและบริการถึงร้อยละ 75 ของผลิตภัณฑ์มวลรวมภายในประเทศ (GDP) เมื่อการส่งออกดีขึ้น จึงส่งผลให้อัตราการเติบโตทางเศรษฐกิจโดยรวมดีขึ้นตามไปด้วย โดยการเติบโตของเศรษฐกิจในระดับมหภาคจะช่วยให้เศรษฐกิจระดับฐานราก ซึ่งทำหน้าที่ผลิตสินค้าทางการเกษตร ค้าขายในชุมชน และรับจ้างในกิจกรรมต่าง ๆ ได้รับอานิสงส์ด้วยเช่นเดียวกัน 

     นอกจากนี้ รัฐบาลให้ความสำคัญกับการเติบโตทางเศรษฐกิจในระดับภูมิภาคเป็นอย่างมาก โดยได้มุ่งเน้นการลงทุนโครงสร้างพื้นฐานทั่วประเทศ จัดทำนโยบายเขตเศรษฐกิจพิเศษ ระเบียงเศรษฐกิจภาคตะวันออก ส่งเสริมธุรกิจ Startup และ SMEs กระตุ้นการลงทุนภาครัฐระดับจังหวัดและตำบล หรือแม้แต่ออกมาตรการช่วยเหลือประชาชนในระดับบุคคลและครัวเรือน เช่น โครงการบัตรสวัสดิการแห่งรัฐ การพัฒนาเกษตรกรสู่ Smart Farmer เป็นต้น 

     “กลไกประชารัฐ” หรือความร่วมมือระหว่างรัฐบาล ภาคเอกชน และประชาสังคม เป็นแนวคิดหลักในการพัฒนาทุกด้าน โดยเฉพาะการยกระดับเศรษฐกิจชุมชนให้เติบโตไปข้างหน้า โดยรัฐบาลได้สนับสนุนโครงการต่าง ๆ ที่ริเริ่มจากประชาชนในท้องถิ่น และให้ประชาชนในท้องถิ่นมีส่วนร่วมในการพัฒนา ช่วยสร้างงานสร้างอาชีพและเพิ่มรายได้ให้แก่คนไทย 

     สำหรับการแก้ปัญหาความเหลื่อมล้ำของคนในสังคมผ่านมาตรการทางเศรษฐกิจที่น่าสนใจของรัฐบาล คือ การเรียกเก็บภาษีในอัตราก้าวหน้า เพื่อลดภาระของประชาชนผู้มีรายได้น้อย และให้ผู้ที่มีศักยภาพสูงกว่าร่วมรับผิดชอบต่อส่วนรวม เป็นการเฉลี่ยทุกข์สุขและดูแลกันอย่างเหมาะสม เช่น ภาษีการรับมรดก ภาษีที่ดินและสิ่งปลูกสร้าง หรือภาษีสรรพสามิตที่เรียกเก็บจากสินค้าฟุ่มเฟือยที่ส่งผลเสียต่อสุขภาพ เป็นต้น

ภาพ/ข่าว : กลุ่มสื่อสารเชิงกลยุทธ์ สำนักโฆษก 



ที่มา : http://www.thaigov.go.th/news/contents/details/7210