รัฐบาลไทย-ข่าวทำเนียบรัฐบาล-เตือน!! ซื้อยาทางอินเทอร์เน็ตต้องระวัง







                                วันศุกร์ที่ 6 ตุลาคม 2560                              





    1,452  













   เตือน!! ซื้อยาทางอินเทอร์เน็ตต้องระวัง
 

   ยาถือเป็นสินค้าที่ไม่ใช่สินค้าทั่วไป ไม่อนุญาตให้ขายในเว็บไซต์ หรือนอกสถานที่ขายยาได้ โดยผู้ที่จะขายยาต้องมีใบอนุญาต และต้องจำหน่ายโดยเภสัชกรเท่านั้น 





        จากการตรวจสอบการโฆษณาขายยาผ่านทางเว็บไซต์และสื่อออนไลน์ของสำนักงานคณะกรรมการอาหารและยา (อย.) พบว่า ล่าสุดมีการเสนอขายยาในกลุ่มยาฆ่าเชื้อแบคทีเรีย เช่น การติดเชื้อทางเดินหายใจ ทางเดินปัสสาวะอักเสบ ต่อมลูกหมากติดเชื้อ โรคหนองใน ปอมบวม โรคแอนแทรกซ์ และการติดเชื้อที่ผิวหนัง กระดูก ข้อต่อ และช่องท้อง โดยเฉพาะยา Ciprofloxacin 500 มิลลิกรัม ซึ่งเป็นยาควบคุมที่ต้องสั่งโดยแพทย์หรือเภสัชกรเท่านั้น หากใช้ไม่ถูกต้องจะมีผลให้เชื้อมีฤทธิ์ดื้อยาได้โดยเฉพาะในเด็ก 
       
นายแพทย์วันชัย สัตยาวุฒิพงศ์ เลขาธิการคณะกรรมการอาหารและยา ระบุว่า ยา Ciprofloxacin จัดเป็นยาอันตราย โดยหากจะซื้อจากร้านขายยา ต้องมีใบสั่งยาจากแพทย์เท่านั้น 

     “การโฆษณาขายยา Ciprofloxacin ผ่านทางเว็บไซต์ หรือสื่อสังคมออนไลน์จึงเป็นการกระทำที่ผิดกฎหมายเกี่ยวกับการโฆษณาขายยาโดยไม่ได้รับอนุมัติ ทั้งภาพและข้อความโฆษณา รวมถึงมีความผิดฐานขายยานอกสถานที่ขายยาที่ได้รับอนุญาต โดย อย. ได้แจ้งให้เว็บไซต์ที่เสนอขายยาดังกล่าวนำข้อความโฆษณาออกจากเว็บไซต์แล้ว พร้อมทั้งจะเร่งรัดดำเนินการตามกฎหมายต่อไป” นายแพทย์วันชัย กล่าว

     ทั้งนี้ ในปี 2560  อย. และกองบังคับการปราบปรามการกระทำความผิดเกี่ยวกับการคุ้มครองผู้บริโภคได้ดำเนินคดีกับเว็บไซต์และสื่อสังคมออนไลน์ที่โฆษณาขายยาและผลิตภัณฑ์สุขภาพแล้ว จำนวนทั้งสิ้น 1,088 ราย รวมถึงได้แจ้งไปยังกระทรวงดิจิทัลเพื่อเศรษฐกิจและสังคม เพื่อขอความร่วมมือปิดเว็บไซต์และสื่อสังคมออนไลน์ที่ถูกดำเนินคดี และขอความร่วมมือหน่วยงานที่ให้บริการสื่อสังคมออนไลน์ต่าง ๆ ช่วยกลั่นกรองข้อมูลก่อนเผยแพร่สู่สาธารณชน

ภาพ/ข่าว : กลุ่มสื่อสารเชิงกลยุทธ์ สำนักโฆษก 



ที่มา : http://www.thaigov.go.th/news/contents/details/7212