รัฐบาลไทย-ข่าวทำเนียบรัฐบาล-กรมป้องกันและบรรเทาสาธารณภัยชี้แจง กรณีผลกระทบจากหลักเกณฑ์การประกาศพื้นที่ประสบภัยพิบัติหนาวฉบับใหม่







                                วันพุธที่ 3 มกราคม 2561                              





    107  





      พิมพ์    
     
    
















   กรมป้องกันและบรรเทาสาธารณภัยชี้แจง กรณีผลกระทบจากหลักเกณฑ์การประกาศพื้นที่ประสบภัยพิบัติหนาวฉบับใหม่
 

   กรมป้องกันและบรรเทาสาธารณภัยชี้แจง กรณีผลกระทบจากหลักเกณฑ์การประกาศพื้นที่ประสบภัยพิบัติหนาวฉบับใหม่ 





วันที่ 25  ธันวาคม 2560 นายชยพล  ธิติศักดิ์ อธิบดีกรมป้องกันและบรรเทาสาธารณภัย กรมป้องกันและบรรเทาสาธารณภัย กระทรวงมหาดไทย ชี้แจงประเด็นผลกระทบจากหลักเกณฑ์การประกาศพื้นที่ประสบภัยพิบัติหนาวฉบับใหม่ ดังนี้
 
1. ในการประกาศเขตการให้ความช่วยเหลือผู้ประสบภัยพิบัติกรณีฉุกเฉิน (ภัยหนาว) ส่วนราชการต่าง ๆ และองค์กรปกครองส่วนท้องถิ่นได้ถือปฏิบัติตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ.2556 ซึ่งกระทรวงการคลังได้ปรับปรุงแก้ไขหลักเกณฑ์การใช้จ่ายเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ.2556 ข้อ 5.1.14 (กรณีภัยหนาว) ดังนี้ กรณีอากาศหนาวจัดผิดปกติ มีอุณหภูมิต่ำกว่า 8 องศาเซลเซียส และมีช่วงเวลาอากาศหนาวยาวนานติดต่อกันเกิน 3 วัน ให้จ่ายค่าจัดซื้อเครื่องกันหนาวสงเคราะห์ราษฎรได้เท่าที่จ่ายจริง คนละไม่เกิน 240 บาท ทั้งนี้ จังหวัดหนึ่งไม่เกินงบประมาณปีละ 1 ล้านบาท  รายละเอียดตามหนังสือกระทรวงการคลัง ด่วนที่สุด ที่ กค 0406.3/ว 144 ลงวันที่ 20 พฤศจิกายน 2558   เรื่อง การปรับปรุงแก้ไขหลักเกณฑ์การการใช้จ่ายเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ.2556 ข้อ 5.1.14 (กรณีภัยหนาว)
 
2. หน่วยงานต่าง ๆ ได้ให้ความช่วยเหลือผู้ประสบภัยหนาวในพื้นที่อำเภอน้ำปาด จังหวัดอุตรดิตถ์ โดยแจกจ่ายเครื่องห่มกันหนาวแก่ผู้ประสบภัย แยกเป็น
2.1 กรมป้องกันและบรรเทาสาธารณภัย โดยสำนักงานป้องกันและบรรเทาสาธารณภัยจังหวัดอุตรดิตถ์ แจกจ่ายเสื้อกันหนาว จำนวน 150 ตัว
2.2 จังหวัดอุตรดิตถ์ ร่วมกับสมาคมนักข่าวอุตรดิตถ์ แจกจ่ายผ้าห่มกันหนาว จำนวน 400 ผืน
2.3  มูลนิธิอุตรดิตถ์สงเคราะห์ แจกจ่ายผ้าห่มกันหนาว จำนวน 200 ผืน และเสื้อกันหนาว 100 ตัว
 
3. กรณีมีผู้เสียชีวิต จำนวน 2 ราย ในช่วงที่มีสภาพอากาศหนาวเย็น กรมป้องกันและบรรเทาสาธารณภัย โดยสำนักงานป้องกันและบรรเทาสาธารณภัยจังหวัดอุตรดิตถ์ ได้ตรวจสอบข้อเท็จจริง พบว่า ผู้เสียชีวิตทั้ง 2 ราย ไม่ได้เสียชีวิตจากสภาพอากาศหนาวเย็นตามที่ปรากฏเป็นข่าว โดยมีรายละเอียด ดังนี้
3.1 นางมั่ง อินดวง อายุ 63 ปี ราษฎรบ้านนาผักฮาด หมู่ที่ 1 ตำบลน้ำไผ่ อำเภอน้ำปาด จังหวัดอุตรดิตถ์ เสียชีวิตด้วยโรคไส้ติ่งอักเสบ ที่โรงพยาบาลน้ำปาด เมื่อวันที่ 13 ธันวาคม 2560
3.2 นางแดง มีทา อายุ 87 ปี ราษฎรบ้านปางขามป้อม หมู่ที่ 8 ตำบลน้ำไผ่ อำเภอน้ำปาด จังหวัดอุตรดิตถ์ เสียชีวิตด้วยโรคชรา เมื่อวันที่ 19 ธันวาคม 2560
 
4. กรมป้องกันและบรรเทาสาธารณภัย ได้ประสานจังหวัดวางแนวทางการให้การช่วยเหลือผู้ประสบภัยหนาวเชิงรุกและครอบคลุมทุกด้าน โดยตรวจสอบข้อมูลพื้นที่เสี่ยงภัยหนาว สำรวจความต้องการเครื่องห่มกันหนาว และจัดทำบัญชีผู้ประสบภัยหนาว พร้อมประสานหน่วยงานภาครัฐ ภาคเอกชน รัฐวิสาหกิจ สนับสนุนเครื่องนุ่งห่มกันหนาว ซึ่งมุ่งเน้นการจัดสรรเครื่องกันหนาวอย่างรวดเร็ว ทั่วถึง เป็นธรรม และครอบคลุมทุกพื้นที่ โดยเฉพาะผู้สูงอายุ คนพิการ เด็กเล็ก และผู้ด้อยโอกาสที่อยู่ในพื้นที่ห่างไกล ควบคู่การวางมาตรการป้องกันภัยในช่วงฤดูหนาว อาทิ อัคคีภัย ไฟป่า หมอกควัน เพื่อบรรเทาความเดือดร้อนในเบื้องต้น และให้ประชาชนดำเนินชีวิตในช่วงฤดูหนาวอย่างปลอดภัย
 

 
--------------------- 



ที่มา : http://www.thaigov.go.th/news/contents/details/9050