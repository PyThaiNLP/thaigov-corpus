รัฐบาลไทย-ข่าวทำเนียบรัฐบาล-กระทรวงพลังงานชี้แจง ข้อกังวลการแปรรูปรัฐวิสาหกิจด้านพลังงาน  







                                วันศุกร์ที่ 2 กุมภาพันธ์ 2561                              





    89  





      พิมพ์    
     
    
















   กระทรวงพลังงานชี้แจง ข้อกังวลการแปรรูปรัฐวิสาหกิจด้านพลังงาน  
 

   กระทรวงพลังงานชี้แจง ข้อกังวลการแปรรูปรัฐวิสาหกิจด้านพลังงาน   





วันที่ 15 มกราคม 2561 นายทวารัฐ  สูตะบุตร ผู้อำนวยการสำนักงานนโยบายและแผนพลังงานและโฆษกกระทรวงพลังงาน ชี้แจงกรณีข้อกังวลการแปรรูปรัฐวิสาหกิจด้านพลังงาน ตามที่ น.ส.รสนา โตสิตระกูล และทีมข่าวเศรษฐกิจ นสพ.ไทยรัฐ ตั้งข้อสังเกตรวม 3 ข้อ ดังนี้
 
1. รัฐบาลจะแปรรูป กฟผ. ด้วยวิธีให้เอกชนเข้ามาประมูล เมื่อได้สัญญาขายไฟให้ กฟผ. เอกชนจะกลายเป็นเสือนอนกินตามสัญญาสัมปทาน 25 ปี ทั้งนี้ประเด็นคือ ถ้าช่วงเวลานั้นความต้องการไฟฟ้าลดลง หลัก Take or Pay คือเอกชนผลิต กฟผ.จะใช้หรือไม่ใช้ แต่ กฟผ.ต้องจ่ายเงินให้เอกชน ทำให้ กฟผ.ต้องลดกำลังการผลิตของตัวเองลงเพื่อซื้อเอกชน ใช่หรือไม่
 
กระทรวงพลังงาน ขอให้ข้อมูลและชี้แจงข้อเท็จจริงว่า ที่ผ่านมา กระทรวงพลังงานได้มีนโยบายส่งเสริมให้ภาคเอกชนมามีส่วนร่วมในการผลิตไฟฟ้าในรูปแบบ IPP (ผู้ผลิตไฟฟ้าเอกชนรายใหญ่) ซึ่งถือว่าเป็นการช่วยลดภาระการลงทุนภาครัฐโดยเอกชนจะมีสัญญา 22-25 ปี อย่างไรก็ตาม โรงไฟฟ้าเอกชนตามรูปแบบดังกล่าว อาจเปรียบเสมือนว่าเป็นโรงไฟฟ้าที่อยู่ภายใต้กำกับของ กฟผ. ก็ว่าได้ เพราะ กฟผ. สามารถสั่งการเดินเครื่องหรือหยุดเดินเครื่องโรงไฟฟ้า (Dispatch) ได้ตามการสั่งการของ กฟผ. ซึ่งจะแปรผันตามความต้องการใช้ไฟฟ้าในระบบ โดยการสั่งการเดินเครื่องโรงไฟฟ้าของ กฟผ. นั้น จะเดินเครื่องตามความต้องการใช้ของประเทศ โดยเลือกสั่งเดินเครื่องตามต้นทุนที่ถูกที่สุดก่อน (Merit Order) แต่ในกรณีที่ไม่มีความต้องการใช้ไฟฟ้า กฟผ. จำเป็นต้องจ่ายเป็นค่าความพร้อมจ่ายไฟฟ้า (Available Payment) ตามสัญญา ให้แก่เอกชนที่ลงทุนรับความเสี่ยงไปแล้ว ทั้งนี้ การสั่งการเดินเครื่องโรงไฟฟ้าจะถูกกำกับและสั่งการโดย กฟผ.และ กกพ. ตามลำดับ
 
2. เปิดเผยถึงกระแสข่าวลือว่ามีการขายใบอนุญาตขายไฟฟ้าให้ กฟผ. (เมกะวัตต์ละ 1 ล้านบาท) โดยต้องจ่ายเงินให้ผู้มีอำนาจ พร้อมกล่าวหาว่ารัฐบาล คสช.กำลังแปรรูปแบบซ่อนรูป กฟผ.และย่อยสลาย กฟผ.เพื่อเอื้อประโยชน์ให้กลุ่มทุนด้านพลังงาน
 
กระทรวงพลังงาน ขอชี้แจงข้อเท็จจริงว่า ข่าวลือดังกล่าวไม่เป็นความเป็นจริงแต่ประการใด
 
3. ทีมเศรษฐกิจ กังวลว่าการปฏิรูปรัฐวิสาหกิจด้านพลังงาน กฟผ.และ ปตท. ที่รัฐบาลกำลังดำเนินการ จะนำไปสู่การแปรรูป กฟผ.และ ปตท. เพื่อเอื้อประโยชน์ให้กับกลุ่มทุนการเมืองและกลุ่มทุนธุรกิจพลังงาน
 
กระทรวงพลังงานขอชี้แจงว่า การปฏิรูปรัฐวิสาหกิจด้านพลังงานนั้น ต้องดำเนินการตามแนวทางของสภาหรือคณะกรรมการปฏิรูปแห่งชาติ ตามขั้นตอนที่ระบุไว้ในข้อกฎหมายทุกประการ ทั้งนี้ เพื่อให้ระบบพลังงานของประเทศมีประสิทธิภาพ ก่อให้เกิดการแข่งขันที่เป็นธรรม สมบูรณ์และช่วยสร้างนวัตกรรมใหม่ด้านพลังงาน เพื่อให้มีพลังงานที่ให้สามารถบริการแก่คนไทยได้อย่างเพียงพอ ต่อเนื่องและราคาถูกลง
 
------------------------- 



ที่มา : http://www.thaigov.go.th/news/contents/details/9431