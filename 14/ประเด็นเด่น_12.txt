รัฐบาลไทย-ข่าวทำเนียบรัฐบาล-อธิบดีกรมธนารักษ์ ชี้แจงกรณีกรมธนารักษ์เตรียมผลิตเหรียญกษาปณ์หมุนเวียนชุดใหม่ ออกใช้หมุนเวียนในระบบเศรษฐกิจของประเทศ 







                                วันอังคารที่ 17 ตุลาคม 2560                              





    240  





      พิมพ์    
     
    
















   อธิบดีกรมธนารักษ์ ชี้แจงกรณีกรมธนารักษ์เตรียมผลิตเหรียญกษาปณ์หมุนเวียนชุดใหม่ ออกใช้หมุนเวียนในระบบเศรษฐกิจของประเทศ 
 

   อธิบดีกรมธนารักษ์ชี้แจงกรณีกรมธนารักษ์เตรียมผลิตเหรียญกษาปณ์หมุนเวียนชุดใหม่ ออกใช้หมุนเวียนในระบบเศรษฐกิจ ขณะนี้อยู่ในระหว่างนำเสนอ ครม. เพื่อออกกฎกระทรวงกำหนดลักษณะของเหรียญกษาปณ์ฯ  





วันที่ 16 ต.ค.60 นายพชร อนันตศิลป์  อธิบดีกรมธนารักษ์ กระทรวงการคลัง ชี้แจง กรณีที่ปรากฏข่าวทางหน้าหนังสือพิมพ์ข่าวสด โพสต์ทูเดย์ และเดลินิวส์ ว่า กรมธนารักษ์เตรียมการผลิตเหรียญกษาปณ์หมุนเวียนชุดใหม่ชนิดราคา 10 บาท 5 บาท 2 บาท 1 บาท 50 สตางค์ 25 สตางค์ 10 สตางค์ 5 สตางค์ และ 1 สตางค์ ออกใช้หมุนเวียนในระบบเศรษฐกิจในปีงบประมาณ 2561 รวมทั้งการจัดทำเหรียญที่ระลึกพระราชพิธีบรมราชาภิเษก ชนิดทองคำพ่นทราย ชนิดเงินรมดำพ่นทรายและชนิดทองแดงรมดำพ่นทราย นั้น
 
กรมธนารักษ์ขอชี้แจงว่า กรมธนารักษ์ได้รับพระราชทานพระราชานุญาตให้จัดทำเหรียญหมุนเวียนชุดใหม่ เพื่อใช้หมุนเวียนในระบบเศรษฐกิจของประเทศทุกชนิดราคาแล้ว ขณะนี้อยู่ในระหว่างนำเสนอคณะรัฐมนตรีเพื่อออกกฎกระทรวงกำหนดลักษณะของเหรียญกษาปณ์ เพื่อกำหนดชนิดราคา โลหะ อัตราเนื้อโลหะ น้ำหนัก ขนาด ลวดลาย รวมทั้งอัตราเผื่อเหลือเผื่อขาดของเหรียญกษาปณ์หมุนเวียนแต่ละชนิดราคา เพื่อให้เป็นไปตามพระราชบัญญัติเงินตรา พ.ศ. 2501 ข้อ 10
 
สำหรับการจัดทำเหรียญที่ระลึก พระราชพิธีบรมราชาภิเษก ขณะนี้กรมธนารักษ์ได้รับพระราชทานพระราชวินิจฉัยรูปแบบพระบรมฉายาลักษณ์ที่จะประทับบนเหรียญเท่านั้น ยังมิได้มีการกำหนดประเภทของเหรียญ รวมทั้งขนาด น้ำหนักของเหรียญที่จะจัดทำแต่อย่างใด ซึ่งการกำหนดรายละเอียดดังกล่าว จะต้องผ่านการพิจารณากลั่นกรอง โดยคณะกรรมการวางแผนเหรียญกษาปณ์ และคณะกรรรมการที่ปรึกษาเหรียญกษาปณ์ที่ระลึกหรือเหรียญที่ระลึกของกรมธนารักษ์อย่างละเอียดรอบคอบ รวมทั้งขออนุมัติหลักการจากกระทรวงการคลังก่อนด้วย
 
กรณีการเผยแพร่ข่าวดังกล่าว จึงมีความคลาดเคลื่อนไปจากข้อเท็จจริง โดยคาดว่าเป็นการนำเสนอเนื้อหาบางส่วนของมติคณะรัฐมนตรี เมื่อวันที่ 11 ตุลาคม 2560 เกี่ยวกับกรณีที่กรมธนารักษ์ดำเนินการขอยกเว้นภาษีมูลค่าเพิ่ม กรณีนำเข้าเหรียญที่ระลึกจากต่างประเทศ และการยกเว้นภาษีมูลค่าเพิ่มกรณีกรมธนารักษ์ขายเหรียญที่ระลึกที่นำเข้ามาขายในประเทศ ซึ่งเป็นเพียงแนวทางการจัดทำเหรียญที่ระลึกในวโรกาสดังกล่าวเบื้องต้นเท่านั้น
 
------------------------------- 



ที่มา : http://www.thaigov.go.th/news/contents/details/7449