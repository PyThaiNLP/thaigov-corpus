รัฐบาลไทย-ข่าวทำเนียบรัฐบาล-สปสช.ชี้แจงผลกระทบ จากการยกเลิกเงินช่วยเหลือเยียวยาผู้ชุมนุมทางการเมือง







                                วันอังคารที่ 30 มกราคม 2561                              





    85  





      พิมพ์    
     
    
















   สปสช.ชี้แจงผลกระทบ จากการยกเลิกเงินช่วยเหลือเยียวยาผู้ชุมนุมทางการเมือง
 

   สปสช.ชี้แจงผลกระทบ จากการยกเลิกเงินช่วยเหลือเยียวยาผู้ชุมนุมทางการเมือง  





วันที่ 28 มกราคม 2561 ทันตแพทย์อรรถพร ลิ้มปัญญาเลิศ โฆษกสำนักงานหลักประกันสุขภาพแห่งชาติ (สปสช.) ชี้แจงผลกระทบจากการยกเลิกเงินช่วยเหลือเยียวยาผู้ชุมนุมทางการเมือง ว่า ในส่วนของการรักษาตามสิทธิหลักประกันสุขภาพแห่งชาติหรือสิทธิบัตรทองนั้น สิทธิประโยชน์ครอบคลุมทั้งการรักษาพยาบาล ฟื้นฟูสมรรถภาพทางการแพทย์ รวมถึงการส่งเสริมสุขภาพและป้องกันโรค ในการรักษาพยาบาลผู้มีสิทธิจะเข้ารับบริการยังสถานพยาบาลประจำหรือโรงพยาบาลที่ผู้มีสิทธินั้นลงทะเบียนเลือกใช้สิทธิไว้ หากเกินศักยภาพของสถานพยาบาลประจำนั้น จะมีการส่งต่อไปยังสถานพยาบาลที่มีศักยภาพสูงกว่าตามระบบการส่งต่อผู้ป่วย
 
กรณีของผู้เสียหาย หากมีสิทธิหลักประกันสุขภาพแห่งชาติหรือบัตรทอง สามารถเข้ารับการรักษาได้ตามสิทธิ รวมถึงการได้รับการฟื้นฟูสมรรถภาพทางการแพทย์ซึ่งอยู่ในสิทธิประโยชน์ด้วยเช่นกัน สิทธิประโยชน์ทั้งหมดเป็นการดูแลตามมาตรฐานวิชาชีพทางการแพทย์และสาธารณสุข ขณะที่ยาที่ใช้ก็เป็นยาที่อยู่ในบัญชียาหลักแห่งชาติซึ่งผ่านการรับรองจากคณะกรรมการพัฒนาระบบยาแห่งชาติที่ประกอบด้วยผู้เชี่ยวชาญมากมายในการคัดเลือกยาที่จำเป็นสำหรับประชาชนเข้าสู่บัญชียาหลักแห่งชาติ
 
สปสช. ขอเรียนว่า หากต้องการข้อมูลเพิ่มเติมหรือมีปัญหาติดขัดในการใช้บริการด้วยสิทธิหลักประกันสุขภาพแห่งชาติ สามารถประสานมาได้โดยตรงที่สายด่วน สปสช. โทร.1330 ซึ่งจะมีเจ้าหน้าที่รับเรื่องและติดตามแก้ไขให้
 

-----------------------



ที่มา : http://www.thaigov.go.th/news/contents/details/9699