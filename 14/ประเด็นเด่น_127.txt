รัฐบาลไทย-ข่าวทำเนียบรัฐบาล-สกรศ. ชี้แจงข่าวปัญหาการแย่งงานใน EEC







                                วันอังคารที่ 30 มกราคม 2561                              





    179  





      พิมพ์    
     
    
















   สกรศ. ชี้แจงข่าวปัญหาการแย่งงานใน EEC
 

   เลขาธิการ สกรศ. ชี้แจงข่าวปัญหาการแย่งงานใน EEC 





เมื่อวันที่  26 มกราคม 2561 นายคณิศ แสงสุพรรณ เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก (เลขาธิการ สกรศ.) สำนักงานเพื่อการพัฒนาระเบียงเศรษฐกิจพิเศษภาคตะวันออก (สกรศ.) ชี้แจงตามที่ นายโนชณ์ ชาญด้วยกิจ นายกสมาคมนักข่าวระยอง ชี้แจงในการสัมมนาเครือข่ายสื่อมวลชน จ.ระยอง เพื่อสร้างความรู้ความเข้าใจ พร้อมรับฟังปัญหา-ข้อเสนอแนะโครงการพัฒนาระเบียงเศรษฐกิจภาคตะวันออก (อีอีซี) มีประเด็นดังนี้ 1. เรียกร้องให้รัฐบาลดูแลเรื่องประชากรแฝงที่จะเข้ามาแย่งงานคนในพื้นที่เช่นในปี 2554 ประชากรในพื้นที่มีจำนวน 6 แสนคน แต่มีประชากรแฝงจำนวน 7 แสนคน ซึ่งส่งผลกระทบต่อประชาชนเจ้าของจังหวัด 2. ขอให้รัฐบาลดูแลปัญหาค่าครองชีพที่เพิ่มมากขึ้น สวนทางกับรายได้ที่ยังเท่าเดิม นั้น สกรศ. มีข้อชี้แจงดังนี้
 
สกรศ. มุ่งเน้นการทำให้ประชาชนในพื้นที่ เป็นกำลังสำคัญสำหรับการพัฒนาเขตพื้นที่ EEC ซึ่งได้มีการวางแผนร่วมกับภาคส่วนต่าง ๆ ทั้งเพื่อผลิตกำลังคนในพื้นที่ให้ตรงสาขา รองรับทั้ง 10 อุตสาหกรรมเป้าหมาย และพัฒนาอุตสาหกรรมชั้นสูงและอุตสาหกรรมแห่งอนาคต ได้แก่
- กรมพัฒนาฝีมือแรงงาน (กพร.) ที่มอบหมายให้ทั้ง 3 จังหวัดดำเนินการเฉพาะในโครงการพัฒนาอุตสาหกรรมเทคโนโลยีชั้นสูงและอุตสาหกรรมแห่งอนาคต รวม 9,200 คน
- การบูรณาการกับกระทรวงศึกษาธิการ โดยหน่วยงานในสังกัดสำนักงานคณะกรรมการการอาชีวศึกษาจังหวัดระยอง ทั้งสถานศึกษาของรัฐและเอกชน รวม 11 แห่ง ได้ตั้งเป้าหมายในการเตรียมกำลังแรงงานให้ได้ปีละไม่น้อยกว่า 287,000 คน สำหรับกลุ่มคนทำงานที่ต้องยกระดับทักษะฝีมือ เป้าหมายดำเนินการ 6,220 คน ในส่วนนี้ได้ร่วมกับศูนย์เทคนิคแห่งนวัตกรรมการผลิต (อมตะซิตี้) สำหรับให้บริการในเขตอุตสาหกรรมอมตะซิตี้ ระยอง รวมกับภาคีเครือข่าย 4 องค์กร จัดตั้ง “ศูนย์ความร่วมมือ ฝึกอบรมทักษะอุตสาหกรรมเหมราช” สำหรับฝึกอบรมในกลุ่มอุตสาหกรรมอิสเทิร์นซีบอร์ด (ระยอง) และนิคมอุตสาหกรรมเหมราช (ระยอง)
- การจัดตั้งหน่วยงานหน่วยงานต่างๆ เป็นหน่วยฝึกเฉพาะด้าน อาทิ ศูนย์ฝึกอบรมด้านโลจิสติกส์ ศูนย์ฝึกอบรมเทคโนโลยีเครื่องจักรอัตโนมัติ ศูนย์ฝึกอบรมงานเชื่อม และศูนย์ฝึกอบรมเทคโนโลยีอัตโนมัติและหุ่นยนต์ โดยศูนย์ฝึกอบรมเฉพาะด้านเหล่านี้อยู่ในนิคมอุตสาหกรรมเขตมาบตาพุด ในการเตรียมความพร้อมของทั้ง 3 จังหวัดนั้น ได้ร่วมกับภาครัฐและภาคเอกชน จัดตั้งศูนย์ทดสอบมาตรฐานฝีมือแรงงาน รวมแล้ว 21 แห่ง
 
นอกจากนี้ ได้มีการวางแผนการร่วมกันกับภาคเอกชน เพื่อตอกย้ำว่า คนในพื้นที่จะเป็นกำลังขับเคลื่อนหลักสำหรับโครงการนี้
 
การพัฒนา EEC มีเป้าหมายที่สำคัญคือ ประชาชนในพื้นที่มีวิถีชีวิตที่ดีขึ้น มีคุณภาพชีวิตที่ดีขึ้น โดยการยกระดับรายได้ให้ใกล้เคียงกับกรุงเทพ ด้วยสภาพชีวิตที่ดีกว่า มีเมืองที่น่าอยู่ที่ดีกว่า ได้แก่
- โอกาสมาถึงบ้าน-รายได้มาถึงตัวงานดีมีมากขึ้นเป็นโอกาสใหม่ให้เยาวชน
- ลูกหลานไม่ต้องออกนอกพื้นที่เพื่อหาสถานศึกษาที่ดีขึ้น หางานที่ดีขึ้น ทำให้สามารถอยู่ได้กับพ่อแม่เป็นครอบครัวอบอุ่น
- ประชาชนในพื้นที่สามารถเข้าถึงสถาบันการศึกษา และโรงพยาบาลที่ดีมีคุณภาพมีคุณภาพชีวิตที่ดีขึ้น
- มีระบบสาธารณูปโภคและสิ่งแวดล้อมที่ดี จากโครงการลงทุน และการท่องเที่ยวมีเส้นทางคมนาคมที่ดีขึ้น
- มีกองทุนเพื่อพัฒนาชุมชน หากประชาชนได้รับผลกระทบรัฐจะให้การดูแลอย่างทั่วถึงและรวดเร็ว
- โดยมีการตั้งกองทุนขึ้นมาโดยเฉพาะ
 
ซึ่งการขับเคลื่อนโครงการ EEC จะทำให้ประชาชนในพื้นที่ มีรายได้ที่สูงขึ้นจากอุตสาหกรรม และการลงทุนที่เพิ่มมากขึ้นอย่างมาก ซึ่งโดยเป้าหมาย จะต้องเป็นสัดส่วนที่มากกว่าค่าครองชีพ ที่คงเพิ่มไปตามอัตราเงินเฟ้อปกติอยู่แล้ว
อย่างไรก็ตาม ทางสำนักงานฯ ยินดีให้ข้อมูล ตอบข้อซักถามเพิ่มเติม โดยให้ติดต่อได้ที่ 0 203 38000
 
------------------------------- 



ที่มา : http://www.thaigov.go.th/news/contents/details/9700