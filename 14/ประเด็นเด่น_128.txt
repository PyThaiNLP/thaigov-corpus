รัฐบาลไทย-ข่าวทำเนียบรัฐบาล-สำนักงานพัฒนาพิงคนคร (องค์การมหาชน) ชี้แจงการบริหารงาน ของสำนักงานพัฒนาพิงคนครฯ 







                                วันศุกร์ที่ 2 กุมภาพันธ์ 2561                              





    844  





      พิมพ์    
     
    
















   สำนักงานพัฒนาพิงคนคร (องค์การมหาชน) ชี้แจงการบริหารงาน ของสำนักงานพัฒนาพิงคนครฯ 
 

   สำนักงานพัฒนาพิงคนคร (องค์การมหาชน) ชี้แจงการบริหารงานของสำนักงานพัฒนาพิงคนครฯ  





นางเนตรนภา สุทธิธรรมดำรง ปฏิบัติหน้าที่ผู้อำนวยการสำนักงานพัฒนาพิงคนคร สำนักงานพัฒนาพิงคนคร (องค์การมหาชน) สำนักนายกรัฐมนตรี ชี้แจงข้อกล่าวหาในการบริหารงานสำนักงานพัฒนาพิงคนคร (องค์การมหาชน)  ตามที่คอลัมน์ “ฅนคิดฅนเขียน” (นสพ.เดลินิวส์ วันที่ 29 มกราคม 2561) กล่าวหาผู้บริหารสำนักงบประมาณมีส่วนในการปล่อยปละละเลยการทุจริตที่เกิดขึ้นในสำนักงานพัฒนาพิงคนคร (องค์การมหาชน) ในประเด็นดังนี้ 1. สำนักงบประมาณปล่อยปละละเลยไม่ดำเนินการตรวจสอบการใช้จ่ายและทรัพย์สินของสำนักงานพัฒนาพิงคนคร (องค์การมหาชน) ภายหลังจากตรวจสอบความผิดปกติการใช้งบประมาณในช่วงระหว่างวันที่ 1 ตุลาคม 2558 - 30กันยายน 2559 แต่ยังไม่มีการดำเนินการใด ๆ ในขณะนี้ 2. การจ่ายค่าตอบแทนในเดือนมีนาคม 2559 ไม่เป็นไปตามรายงานการประชุมคณะกรรมการสำนักพัฒนาพิงคนคร รวมถึงการนำของราชการไปใช้ส่วนตัวในเวลาราชการ 3. ผู้เขียนได้กล่าวพาดพิงว่ามีการบิดเบือนต่อนโยบายช่วยเหลือคนจนของนายกรัฐมนตรี และมีท่าทีจะไม่ปฏิบัติตามนโยบายของรัฐบาล
 
สำนักงานพัฒนาพิงคนคร (องค์การมหาชน) ขอชี้แจงว่า สำนักงานพัฒนาพิงคนครฯ ได้จ้างสำนักตรวจเงินแผ่นดินจังหวัดเชียงใหม่เป็นผู้สอบบัญชี สำหรับปีสิ้นสุด ณ 30 กันยายน 2559 (1 ต.ค. 2558-30 ก.ย. 2559) ดังนั้น การตรวจสอบการใช้จ่ายและทรัพย์สินของสำนักงานพัฒนาพิงคนครฯ จึงมิใช่หน้าที่ของสำนักงบประมาณ  ซึ่งสำนักงานพัฒนาพิงคนครฯ ได้รับรายงานการตรวจสอบงบการเงินดังกล่าวเมื่อวันที่ 20 พ.ย. 2560 ตามหนังสือสำนักตรวจเงินแผ่นดินจังหวัดเชียงใหม่ ลับ ที่ ตผ 0054.1 ชม/354  ลงวันที่  15 พ.ย. 2560 และได้รายงานผลการดำเนินงานตรวจสอบและชี้แจงข้อเท็จจริงตามข้อสังเกตของสำนักงานตรวจเงินแผ่นดินจังหวัดเชียงใหม่ ต่อคณะกรรมการบริหารการพัฒนาพิงคนครในคราวประชุมครั้งที่ 1/2561 เมื่อวันที่ 20 ม.ค. 2560 ซึ่งการดำเนินงานเป็นไปตามขั้นตอนและอยู่ภายในระยะเวลา (60 วัน)

การจ่ายค่าตอบแทนของรองผู้อำนวยการและผู้อำนวยการสำนักงานบริหารงานกลาง มีการปรับขึ้นตามฐานเงินเดือนถูกต้องและเป็นไปตามรายงานการประชุมคณะกรรมการบริหารการพัฒนาพิงคนคร ครั้งที่ 3/2559 เมื่อวันที่ 19 มี.ค. 2559 เรื่องดังกล่าวเป็นกรณีที่ผู้เขียนไม่ทราบข้อมูลที่ถูกต้องแท้จริง

สำหรับกรณีการนำของราชการไปใช้ส่วนตัวในเวลาราชการ  คณะกรรมการบริหารการพัฒนาพิงคนครเป็นผู้แต่งตั้งคณะกรรมการสอบข้อเท็จจริงและคณะกรรมการสอบข้อเท็จจริงได้สรุปผลการพิจารณาเสนอประธานกรรมการบริหารการพัฒนาพิงคนครเรียบร้อยแล้ว  ซึ่งผลการพิจารณาดังกล่าวในข้อเท็จจริง นางเนตรนภาฯ  ไม่มีการสั่งการให้ใครทำ ไม่มีความผิด มิได้เชิญชวนหรือสั่งการให้ผู้ใต้บังคับบัญชาคนใดแม้แต่คนเดียวในการเตรียมการจัดงานวันเกิด มีผู้ใต้บังคับบัญชายืมโต๊ะเก้าอี้ไปใช้รับประทานอาหารค่ำซึ่งเป็นนอกเวลาราชการ  โดยมีการยืมถูกต้องตามระเบียบทุกประการมิได้มีส่วนใดเป็นความผิดตามที่หนังสือพิมพ์เดลินิวส์ลงข่าว

ภารกิจตามกฎหมายของสำนักงานพัฒนาพิงคนครฯ ไม่ได้มีความเกี่ยวข้องกับนโยบายช่วยเหลือคนจนของนายกรัฐมนตรี และไม่ได้เป็นหน่วยปฏิบัติตามนโยบายช่วยเหลือคนจนดังกล่าว  ดังนั้นคณะกรรมการบริหารการพัฒนาพิงคนครจึงไม่มีประเด็นการกล่าวถึงนโยบายดังกล่าวและไม่เคยมีการพิจารณานโยบายดังกล่าว จึงเป็นไปไม่ได้ที่จะมีการบิดเบือนนโยบายข้อนี้ของรัฐบาล
 
สำหรับในกรณีการไม่ปฏิบัติตามนโยบายของรัฐบาลไม่เป็นความจริง  เนื่องจากสำนักงานพัฒนาพิงคนครฯ จะนำนโยบายของรัฐบาลเป็นหลักในการดำเนินงานตามภารกิจ  โดยจะเห็นได้จากการที่สำนักงานพัฒนาพิงคนครฯ ได้เสนอแผนงานในการขอรับการจัดสรรงบประมาณรายจ่ายประจำปีงบประมาณ พ.ศ. 2562 ที่มีความเชื่อมโยงสอดคล้องกับร่างกรอบยุทธศาสตร์ชาติ 20 ปี  แผนพัฒนาเศรษฐกิจและสังคมแห่งชาติ ฉบับที่ 12  รวมทั้ง แผนงานบูรณาการเพื่อพัฒนาพื้นที่ระดับภาค  ซึ่งเป็นเรื่องที่รัฐบาลให้ความสำคัญอย่างมาก
 
------------------------------------ 



ที่มา : http://www.thaigov.go.th/news/contents/details/9757