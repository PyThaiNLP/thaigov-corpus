รัฐบาลไทย-ข่าวทำเนียบรัฐบาล-ผู้อำนวยการสำนักงานเศรษฐกิจการคลัง ชี้แจงข้อวิจารณ์การแก้ไขปัญหาเศรษฐกิจ







                                วันอังคารที่ 17 ตุลาคม 2560                              





    255  





      พิมพ์    
     
    
















   ผู้อำนวยการสำนักงานเศรษฐกิจการคลัง ชี้แจงข้อวิจารณ์การแก้ไขปัญหาเศรษฐกิจ
 

   ผู้อำนวยการสำนักงานเศรษฐกิจการคลัง ชี้แจงข้อวิจารณ์การแก้ไขปัญหาเศรษฐกิจ 





วันที่ 17 ต.ค.60 นายสุวิชญ โรจนวานิช ผู้อำนวยการสำนักงานเศรษฐกิจการคลัง กระทรวงการคลัง ชี้แจงข้อวิจารณ์การแก้ไขปัญหาเศรษฐกิจ ตามที่นายวิลาศ จันทร์พิทักษ์ อดีต ส.ส. กทม. พรรคประชาธิปัตย์ และอดีตประธานคณะกรรมาธิการป้องกันและปราบปรามการทุจริตและพฤติมิชอบ สภาผู้แทนราษฎร ระบุว่า การแก้ไขปัญหาเศรษฐกิจของรัฐบาลล้มเหลว  ธนาคารเพื่อการเกษตรและสหกรณ์การเกษตร (ธ.ก.ส.) ระบุว่าหนี้เสีย (เอ็นพีแอล) พุ่งขึ้นแตะที่ร้อยละ 6 จากสาเหตุสินค้าการเกษตรตกต่ำ รวมทั้งระบุว่า ผลสำรวจของมหาวิทยาลัยหอการค้าไทยระบุว่า ขณะนี้คนไทยเป็นหนี้สินถึงร้อยละ 91.1 สะท้อนให้เห็นว่า ปัญหาหนี้สิน และการก่อหนี้สินของคนไทยเพิ่มมากขึ้นผิดปกติจากอดีต นั้น
 
ผู้อำนวยการสำนักงานเศรษฐกิจการคลัง กระทรวงการคลัง ชี้แจง ว่า  NPL สินเชื่อการเกษตรของ ธ.ก.ส. จะมีลักษณะเป็นฤดูกาลคือ อยู่ในระดับสูง (ประมาณ 5% – 6%) ในช่วงต้นฤดูการผลิตและลดต่ำลง (ประมาณ 3% - 4%) ในช่วงปลายฤดูการผลิตที่เกษตรกรมีรายได้จากการเก็บเกี่ยวและขายผลผลิต อย่างไรก็ตาม สำหรับปีนี้ในช่วงต้นฤดูการผลิต เกษตรกรบางพื้นที่ประสบกับปัญหาอุทกภัยทำให้มีค่าใช้จ่ายเพิ่มขึ้นและยังไม่สามารถชำระหนี้ได้ ซึ่ง ธ.ก.ส. ได้เข้าไปช่วยเหลือและเร่งรัดการจ่ายเงินชดเชยค่าสินไหมทดแทนในกรณีที่เกษตรกรผู้ปลูกข้าวได้ทำประกันภัยนาข้าวไว้ นอกจากนี้ ในทางบัญชี ธ.ก.ส. ได้มีการกันสำรองเพื่อรองรับความเสียหายที่อาจเกิดขึ้นจากหนี้ NPL ดังกล่าวแล้ว จึงไม่กระทบต่อฐานะและการดำเนินงานของ ธ.ก.ส. อีกทั้ง ปัจจุบัน ธปท. ได้ช่วยกำกับความเสี่ยงและดูแลความมั่นคงของ ธ.ก.ส. ด้วยแล้ว เพื่อให้ ธ.ก.ส. สามารถทำหน้าที่เป็นสถาบันการเงินของรัฐที่ช่วยเหลือเกษตรกรได้อย่างมั่นคงต่อไป
 
หากอ้างอิงถึงข้อมูลหนี้ครัวเรือนที่เป็นทางการของธนาคารแห่งประเทศไทย (หนี้ในระบบ) จะพบว่าตัวเลขสัดส่วนหนี้ครัวเรือนต่อ GDP ลดลงอย่างต่อเนื่อง 6 ไตรมาสติดต่อกันเริ่มตั้งแต่ไตรมาสที่ 4 ปี 2558 ระดับหนี้ครัวเรือนต่อ GDP อยู่ที่ร้อยละ 81.2 จนกระทั่งปัจจุบันตัวเลขล่าสุดในไตรมาสที่ 2 ปี 2560 อยู่ที่ร้อยละ 78.4  ในขณะที่ผลการสำรวจของหอการค้าเป็นเพียงการทำสำรวจซึ่งมีกลุ่มตัวอย่างเพียง 1,191 ตัวอย่างเท่านั้น ดังนั้น ในแง่หนี้ในระบบ ธนาคารแห่งประเทศไทยมีตัวเลขจริงอยู่แล้วซึ่งแสดงให้เห็นว่าหนี้มีสัดส่วนที่ลดลงอย่างต่อเนื่อง และหากพิจารณา NPL ratio ของหนี้ครัวเรือนจะพบว่าข้อมูลล่าสุดที่ไตรมาส 2 ปี 2560 อยู่ที่ร้อยละ 3.15 ซึ่งเป็นระดับที่ต่ำที่สุดในรอบ 6 ไตรมาสที่ผ่านมา แสดงให้เห็นว่าหนี้ครัวเรือนในระบบไม่มีสัญญาณของปัญหาในเชิงเสถียรภาพแต่อย่างใด
 
สำหรับประเด็นหนี้ครัวเรือนของธนาคารแห่งประเทศไทยครอบคลุมเฉพาะหนี้ในระบบ แต่การสำรวจของหอการค้าครอบคลุมหนี้นอกระบบด้วย อย่างไรก็ตาม ผลการสำรวจในข่าวระบุว่า มีการชำระหนี้นอกระบบเป็นจำนวน 5,512 บาทต่อเดือน ลดลงร้อยละ 46.33 ซึ่งนับว่าลดลงต่ำสุดในรอบ 10 ปี ผลจากมาตรการภาครัฐที่แก้ปัญหาหนี้นอกระบบ การขูดรีดนอกระบบลดลง และครัวเรือนมีการปรับตัว แสดงว่าในส่วนของหนี้นอกระบบก็ไม่มีปัญหาเช่นกัน
 
นอกจากนี้ การระบุว่าจากผลการสำรวจ คนไทยเป็นหนี้สินถึงร้อยละ 91.1 และมีสัดส่วนคนไม่มีหนี้ร้อยละ 8.9 ซึ่งมีสัดส่วนต่ำสุดในรอบ 10 ปีนั้น ในอีกนัยหนึ่งการที่คนเป็นหนี้มากขึ้นสะท้อนถึงการเข้าถึงบริการทางการเงินที่เพิ่มขึ้น (Financial Access) ทั้งนี้ ตราบที่ประชาชนยังมีความสามารถในการชำระหนี้และยังมีเครดิตในการเข้าถึงบริการสินเชื่อ จึงนับว่าเป็นการใช้ประโยชน์จากบริการทางการเงินที่มีอยู่อย่างมีประสิทธิภาพ เช่น บัตรเครดิต และสินเชื่อส่วนบุคคล เป็นต้น ซึ่งตัวเลข NPL ratio ล่าสุด ณ ไตรมาสที่ 2 ปี 2560 ของหนี้บัตรเครดิตและสินเชื่อส่วนบุคคลยังคงอยู่ในระดับที่ต่ำกว่าร้อยละ 3 ซึ่งมีแนวโน้มลดลงต่ำกว่าในอดีตที่ผ่านมา
 

--------------------------- 



ที่มา : http://www.thaigov.go.th/news/contents/details/7468