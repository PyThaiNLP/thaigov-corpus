รัฐบาลไทย-ข่าวทำเนียบรัฐบาล-กรมการขนส่งทางบกชี้แจง ประเด็นการตรวจสอบการดำเนินโครงการ MDM







                                วันพุธที่ 14 กุมภาพันธ์ 2561                              





    60  





      พิมพ์    
     
    
















   กรมการขนส่งทางบกชี้แจง ประเด็นการตรวจสอบการดำเนินโครงการ MDM
 

   กรมการขนส่งทางบกชี้แจง ประเด็นการตรวจสอบการดำเนินโครงการ MDM 





เมื่อวันที่ 12 กุมภาพันธ์ 2561 นายสนิท พรหมวงษ์ อธิบดีกรมการขนส่งทางบก กระทรวงคมนาคม ชี้แจงประเด็นการตรวจสอบการดำเนินโครงการ MDM ตามที่ คอลัมน์คมคิด ฅนเขียน นสพ.เดลินิวส์ เรียกร้องให้ตรวจสอบโครงการจัดหาและพัฒนาระบบฐานข้อมูลกลางเพื่อบูรณาการข้อมูลสนับสนุนการให้บริการของกรมการขนส่งทางบก (Master Data Management : MDM) เพื่อเพิ่มประสิทธิภาพและรองรับการให้บริการของประชาชนได้อย่างสะดวกรวดเร็วมากยิ่งขึ้น งบประมาณ 412,900,000 บาท ซึ่งกรมการขนส่งทางบกได้จ้างบริษัท ซีดีจี ซิสเต็มส์ จำกัด เข้ามาดำเนินการ แต่บริษัทฯ ไม่สามารถส่งงานให้แล้วเสร็จตามสัญญาแม้ว่าจะมีการต่ออายุสัญญาไปแล้ว จึงตั้งข้อสังเกตว่าสาเหตุใดจึงไม่มีการปรับเงินอย่างเข้มงวดหรือประกาศยกเลิกสัญญาตามระเบียบสำนักนายกรัฐมนตรีว่าด้วยการพัสดุ พ.ศ. 2535 จนถึงปัจจุบัน บริษัทยังไม่สามารถส่งมอบงานได้ และล่วงเลยกำหนดเวลามานานกว่า 3 ปีแล้ว ทำให้ประชาชนและประเทศต้องเสียผลประโยชน์
 
กรมการขนส่งทางบก ขอชี้แจงข้อเท็จจริง ดังนี้
 
กรมการขนส่งทางบกได้ดำเนินโครงการจัดหาและพัฒนาระบบฐานข้อมูลกลางเพื่อบูรณาการข้อมูลสนับสนุนการให้บริการของกรมการขนส่งทางบก (Master Data Management: MDM) วงเงินงบประมาณ 412,900,000 บาท โดยใช้เงินงบประมาณปี พ.ศ. 2555 – 2557 ซึ่งกรมการขนส่งทางบกได้ดำเนินการจัดซื้อจัดจ้าง ด้วยวิธีการประกวดราคาทางอิเล็กทรอนิกส์ (E-Auction) ตามระเบียบพัสดุ และระเบียบที่เกี่ยวข้องทุกประการ โดยบริษัท ซีดีจี ซิสเต็มส์ จำกัด เป็นผู้รับจ้าง
 
พร้อมกันนี้เพื่อความรอบคอบและประสิทธิภาพของโครงการ กรมการขนส่งทางบกยังได้ว่าจ้างมหาวิทยาลัยเทคโนโลยีพระจอมเกล้าธนบุรีเป็นที่ปรึกษาโครงการเพื่อกำกับควบคุม ติดตามพร้อมบริหารโครงการและตรวจสอบคุณภาพของงาน ให้เป็นไปตามสัญญาและระเบียบที่เกี่ยวข้อง โดยกรมการขนส่งทางได้จัดทำสัญญาจ้าง เมื่อวันที่ 28 กันยายน 2555 สิ้นสุดสัญญา วันที่ 17 พฤศจิกายน 2557 ระยะเวลาดำเนินการ 780 วัน ตามประกาศฯ        
 
อย่างไรก็ตาม ระหว่างการดำเนินโครงการฯ คณะกรรมการตรวจรับพัสดุได้พิจารณาขยายขอบเขตการทำงานเพื่อให้รองรับกระบวนงาน รองรับประกาศฯหรือสามารถปฏิบัติได้ตามระเบียบที่มีการแก้ไข ปรับปรุง เพิ่มเติม ตลอดจนเพื่อให้สอดคล้องข้อเท็จจริงที่เป็นประโยชน์ของทางราชการ และเป็นประโยชน์ต่อประชาชน ซึ่งคู่สัญญาทั้งสองฝ่ายและที่ปรึกษา เห็นสอดคล้องกันให้ขยายระยะเวลาสัญญา กับปริมาณงานที่แรับปรุง เพิ่มขึ้น รวมจำนวน 2 ครั้ง รวมทั้งสิ้น 244 วัน กำหนดวันสิ้นสุดสัญญาในวันที่ 19 กรกฎาคม 2558 ซึ่งได้ดำเนินการตามขั้นตอนระเบียบ และเงื่อนไขแห่งสัญญาจ้างทุกประการ บริษัทฯ ได้ส่งมอบงานมาอย่างต่อเนื่องตามงวดงานในสัญญา ซึ่งกรมการขนส่งทางบกและที่ปรึกษาได้ร่วมตรวจสอบรายละเอียดพร้อมตรวจรับงานตามเงื่อนไขและระเบียบอย่างเคร่งครัด ของการส่งมอบงานในทุกครั้ง 
 
ทั้งนี้ผู้รับจ้างได้แจ้งส่งมอบงานทั้งหมด ในวันที่ 17 กรกฎาคม 2558 และเมื่อคณะกรรมการตรวจรับพัสดุร่วมที่ปรึกษาโครงการ ได้ ตรวจสอบแล้วยังพบข้อบกพร่อง จึงแจ้งให้บริษัทฯ ดำเนินการแก้ไข ในทุกครั้งที่มีการส่งมอบงาน ซึ่งเป็นไปตามขั้นตอนการตรวจรับงานตามสัญญาจ้าง    
 
การดำเนินการของกรมการขนส่งทางบก
 
กรมการขนส่งทางบกได้นำระบบ MDM ทดสอบขึ้นใช้งานจริง (ตามสัญญา) เมื่อวันที่ 31 กรกฎาคม 2560 และบริษัทฯได้ทำการปรับปรุงระบบ และแก้ไขให้สามารถใช้งานได้อย่าง มีประสิทธิภาพมาอย่างต่อเนื่อง และได้ส่งมอบงานครั้งสุดท้ายเมื่อวันที่ 22 พฤศจิกายน 2560 โดยคณะกรรมการตรวจรับพัสดุ พร้อมที่ปรึกษาโครงการ ได้ตรวจสอบงานตามสัญญา มีมติรับมอบงานเมื่อวันที่ 27 ธันวาคม 2560
 
การที่กรมการขนส่งทางบกพร้อมที่ปรึกษา จำเป็นต้องใช้ระยะเวลาในการตรวจรับงานตามโครงการ MDM อย่างละเอียดรอบคอบ เนื่องจากต้องทำการตรวจสอบเอกสารที่มีปริมาณมาก อีกทั้งยังต้องทำการตรวจสอบระบบโปรแกรมมากกว่า 2,900 โปรแกรม จำนวนระบบ 17 ระบบ และมีการตรวจสอบความถูกต้องของข้อมูล (Data Cleansing) เช่น รถทุกประเภทรวมประมาณกว่า 38 ล้านคัน ตลอดจนข้อมูลใบขับขี่รวมมากกว่า 30 ล้านฉบับ (ซึ่งเป็นข้อมูลที่ประบเปลี่ยนเพิ่มขึ้นทุกวัน) โดยเฉพาะอย่างยิ่ง เป็นการทดสอบระบบแบบคู่ขนานกับระบบงานเดิมพร้อมกันทั่วประเทศ และมีความจำเป็นที่ต้องสามารถให้บริการประชาชนให้เป็นปกติโดยไม่ให้เกิดผลกระทบต่องานบริการรายวัน ในขณะที่ติดตั้ง หรือทุกการพัฒนา ปรับปรุง แก้ไข หรือเพิ่มเติม จึงจำเป็นต้องใช้ระยะเวลา ดำเนินการด้วยความละเอียดรอบคอบ  (ตั้งแต่มกราคม 2560 ถึง กรกฎาคม 2560)
 
คณะกรรมการตรวจรับฯ พร้อมที่ปรึกษาโครงการฯ (มหาวิทยาลัยเทคโนโลยีพระจอมเกล้าธนบุรี) ได้ร่วมพิจารณาและมีความเห็นตรงกันว่า โครงการ MDM มีรายละเอียดในการดำเนินการทั้งในด้านการจัดหา Hardware และการพัฒนา Software ที่มีปัจจัยความจำเป็นที่ซับซ้อนในทุกขั้นตอนที่ต้องพิจารณาให้เป็นไปตามสัญญาจ้างควบคู่กับการสามารถให้บริการประชาชนได้ปกติโดยไม่ให้เกิดผลกระทบต่อระบบทุกกระบวนงาน ตลอดจนหากยกเลิกสัญญาจะเกิดความเสียหายเป็นอย่างมากต่อราชการ ทั้งเหตุผลด้านการใช้งบประมาณที่อาจสูงขึ้นมากและทุกระบบกระบวนงาน ที่พัฒนาตามสัญญาแล้วซึ่งต้องให้บริการประชาชนต่อเนื่อง ประกอบกับบริษัทฯมีหนังสือยินยอมเสียค่าปรับ และรับผิดชอบ ตามเงื่อนไขแห่งสัญญาทุกประการ โดยเฉพาะอย่างยิ่ง บริษัทยังคงดำเนินการตามโครงการอย่างต่อเนื่อง แสดงเจตนาตั้งใจที่จะดำเนินงานให้แล้วเสร็จครบถ้วนตามสัญญา ทั้งนี้ตลอดระยะเวลาของสัญญา คณะกรรมการตรวจรับพัสดุและที่ปรึกษาฯ พิจารณาแล้ว การให้ผู้รับจ้างดำเนินการต่อภายใต้ระเบียบเงื่อนไขและภายในวงเงินแห่งสัญญาเดิม จะเป็นประโยชน์ต่อทางราชการมากกว่าการยกเลิกสัญญา ตามเหตุผลทั้งกรณีการใช้งบประมาณ การพัฒนาระบบที่สอดคล้องกับข้อเท็จจริงของกระบวนงานปัจจุบัน และไม่ให้เกิดผลกระทบการให้บริการสาธารณะ ประชาชนที่ต่อเนื่องดังกล่าว โดยยังมุ่งเน้นการดำเนินการให้เป็นไปตามสัญญา และระเบียบสำนักนายกรัฐมนตรีว่าด้วยการพัสดุฯและระเบียบมี่เกี่ยวข้องในทุกขั้นตอน ไม่ให้ราชการเสียประโยชน์
 
ปัจจุบัน กรมการขนส่งทางบกและที่ปรึกษาโครงการ อยู่ระหว่างการพิจารณาเรียกค่าปรับผู้รับจ้าง กรณีผู้รับจ้างส่งมอบงานล่าช้าเกินกว่าวันที่กำหนดในสัญญา พร้อมตรวจสอบรายละเอียดความถูกต้องครบถ้วนสมบูรณ์ของงาน เพื่อประสิทธิภาพของการใช้ประโยชน์และไม่ให้ราชการเสียประโยชน์ด้วยความละเอียดรอบคอบ
 

----------------------------- 



ที่มา : http://www.thaigov.go.th/news/contents/details/10086