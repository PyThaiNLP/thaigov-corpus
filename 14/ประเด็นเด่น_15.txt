รัฐบาลไทย-ข่าวทำเนียบรัฐบาล-อธิบดีกรมควบคุมมลพิษยืนยัน กรมควบคุมมลพิษดำเนินการแก้ไขปัญหาในพื้นที่คลิตี้มาโดยตลอด 







                                วันพฤหัสบดีที่ 19 ตุลาคม 2560                              





    258  





      พิมพ์    
     
    
















   อธิบดีกรมควบคุมมลพิษยืนยัน กรมควบคุมมลพิษดำเนินการแก้ไขปัญหาในพื้นที่คลิตี้มาโดยตลอด 
 

   อธิบดีกรมควบคุมมลพิษ ชี้แจงกรณีที่มีข่าวกรมควบคุมมลพิษไม่เร่งดำเนินการฟื้นฟูลำห้วยคลิตี้ และการฟื้นฟูที่อยู่ในระหว่างดำเนินการไม่เป็นการกำจัดมลพิษ ยืนยันกรมควบคุมมลพิษดำเนินการแก้ไขปัญหาในพื้นที่คลิตี้มาโดยตลอด  





วันที่ 18 ต.ค.60 นางสุณี ปิยะพันธุ์พงศ์ อธิบดีกรมควบคุมมลพิษ ชี้แจงกรณีที่นายสุรพงษ์ กองจันทึก ผู้อำนวยการศูนย์ศึกษากะเหรี่ยงและพัฒนาได้ให้ข่าวว่า ตั้งแต่บริษัทตะกั่วคอนเซ็นเตรทส์ประเทศไทย จำกัด ปล่อยของเสียจากการแต่งแร่ลงสู่ลำห้วยคลิตี้ เป็นเหตุให้ชาวกะเหรี่ยง อ.ทองผาภูมิ จ.กาญจนบุรี เจ็บป่วยและเสียชีวิต ซึ่งหลังศาลปกครองสูงสุดมีคำพิพากษาให้กรมควบคุมมลพิษเร่งดำเนินการฟื้นฟูห้วยคลิตี้ภายใน 90 วัน แต่กรมควบคุมมลพิษใช้เวลากว่า 4 ปี ใน 2 ประเด็น ได้แก่ 1. กรมควบคุมมลพิษรับเรื่องร้องเรียนและลงพื้นที่ตรวจสอบตั้งแต่เมษายน 2541 และมีแผนฟื้นฟูลำห้วยคลิตี้แต่กลับไม่ดำเนินการโดยอ้างว่าจะปล่อยให้ธรรมชาติฟื้นฟู และ 2. การไม่กำจัดมลพิษและการฝังกลบในพื้นที่ป่า ส่งผลให้ลำห้วยคลิตี้ไม่ปราศจากมลพิษ และน้ำที่ปนเปื้อนสารตะกั่วจะไหลลงสู่แม่น้ำแม่กลอง ซึ่งผันลงสู่คลองมหาสวัสดิ์ เพื่อเป็นน้ำดิบที่นำไปผลิตน้ำประปาให้คนกรุงเทพฯ และคนฝั่งตะวันตกและไหลลงสู่อ่าวไทย ซึ่งเป็นแหล่งผลิตอาหารที่สำคัญที่สุดของประเทศ นั้น
 
อธิบดีกรมควบคุมมลพิษ ได้ชี้แจงในส่วนของประเด็นที่ 1 ว่า (1) ตั้งแต่ได้มีคำพิพากษาของศาลปกครองสูงสุดเมื่อวันที่ 10 มกราคม 2556 กรมควบคุมมลพิษได้ดำเนินการแก้ไขปัญหาในพื้นที่คลิตี้มาโดยตลอด โดยได้จัดทำแผนการดำเนินงานแก้ไขปัญหาการปนเปื้อนสารตะกั่วบริเวณห้วยคลิตี้ ซึ่งมีกิจกรรมประกอบด้วย การจ่ายเงินชดเชยให้ผู้ฟ้องคดี การติดตามตรวจสอบคุณภาพสิ่งแวดล้อมและการประชาสัมพันธ์ข้อมูล การจัดทำฝายดักตะกอน การขุดรื้อหลุมฝังกลบตะกอนริมลำห้วย และการป้องกันการปนเปื้อนสารตะกั่วลงสู่ลำห้วยคลิตี้จากพื้นที่เสี่ยง พร้อมทั้งได้ลงพื้นที่เพื่อชี้แจงกระบวนการทำงานและประเด็นปัญหาที่เกี่ยวข้องให้ชาวบ้านคลิตี้รับทราบ และได้รายงานความก้าวหน้าการดำเนินงานตามแผนการดำเนินงานดังกล่าวให้กับสำนักงานศาลปกครองทราบมาอย่างต่อเนื่องทุก 4 เดือน ครั้งล่าสุดเมื่อเดือนกรกฎาคม 2560
 
(2) ในส่วนของการฟื้นฟูลำห้วยคลิตี้นั้นกรมควบคุมมลพิษได้ว่าจ้างบริษัท เบตเตอร์ เวิลด์ กรีน จำกัด (มหาชน) เป็นผู้ดำเนินโครงการ ภายใต้งบประมาณ 454 ล้านบาท ซึ่งกำหนดการเข้าพื้นที่เพื่อเริ่มดำเนินการตั้งแต่วันที่ 1 พฤศจิกายน 2560 เป็นต้นไป โดยมีระยะเวลาการดำเนินการฟื้นฟูตามสัญญา 1,000 วัน  (3) ทั้งนี้ เพื่อให้การดำเนินงานของโครงการดังกล่าว เป็นไปอย่างมีประสิทธิภาพและมีส่วนร่วมจากทุกภาคส่วน ซึ่งจะนำไปสู่การยอมรับและความเชื่อมั่นในผลการดำเนินงาน กรมควบคุมมลพิษได้แต่งตั้งคณะกรรมการไตรภาคีเพื่อติดตามการดำเนินโครงการฟื้นฟูลำห้วยคลิตี้  ซึ่งคณะกรรมการฯ ได้มีการประชุมมาอย่างต่อเนื่อง โดยล่าสุดได้มีการประชุมชี้แจงแนวทางการดำเนินการฟื้นฟูให้คณะกรรมการทราบเมื่อวันที่ 20 กันยายน 2560 (4) นับตั้งแต่ได้มีคำพิพากษาของศาลปกครองสูงสุด กรมควบคุมมลพิษได้ว่าจ้างมหาวิทยาลัยขอนแก่นเพื่อศึกษาแนวทางการฟื้นฟูลำห้วยคลิตี้ และผ่านการพิจารณาของคณะทำงานด้านวิชาการซึ่งประกอบไปด้วยผู้แทนจากหน่วยงานและสถาบันการศึกษา นำมาสู่การตั้งงบประมาณเพื่อดำเนินโครงการฟื้นฟูลำห้วยคลิตี้ ตลอดจนคัดเลือกผู้รับจ้างตามระเบียบของทางราชการเพื่อเข้ามาดำเนินโครงการในปัจจุบัน
 
พร้อมกันนี้ อธิบดีกรมควบคุมมลพิษ ชี้แจงในประเด็นที่ 2 ว่า (1) ปัจจัยที่สำคัญของการฟื้นฟูพื้นที่คลิตี้คือการที่พื้นที่ดังกล่าวเป็นแหล่งศักยภาพแร่ตะกั่ว กรมควบคุมมลพิษจึงได้เลือกใช้แนวทางการขุดลอกด้วยระบบปิดและบรรจุตะกอนที่ปนเปื้อนลงในหลุมฝังกลบแบบปลอดภัยซึ่งเป็นวิธีการที่เป็นไปตามมาตรฐานสากลในการฟื้นฟูการปนเปื้อนซึ่งได้ผ่านการศึกษาและพิจารณาของนักวิชาการแล้วตามที่ได้ชี้แจงข้างต้น (2)  การเลือกพื้นที่ก่อสร้างหลุมฝังกลบแบบปลอดภัยบริเวณใกล้กับเหมืองตะกั่วเดิมเป็นเสมือนเป็นการนำตะกั่วกลับไปสู่ที่อยู่เดิม โดยได้มีการศึกษาสภาพทางธรณีวิทยาของพื้นที่และกำหนดให้มีบ่อสังเกตการณ์เพื่อให้มีความมั่นใจได้ว่าตะกั่วที่บรรจุในหลุมฝังกลบดังกล่าวจะไม่ไปส่งผลกระทบต่อประชาชน  (3) กรมควบคุมมลพิษได้ติดตรวจสอบคุณภาพน้ำและตะกอนดินท้องน้ำบริเวณอ่างเก็บน้ำเขื่อนศรีนครินทร์ แม่น้ำแควใหญ่ และแม่น้ำแม่กลอง มาอย่างต่อเนื่องซึ่งไม่พบว่ามีปัญหาการปนเปื้อนของตะกั่วตามที่กล่าวอ้างโดยเฉพาะบริเวณแม่น้ำแม่กลองในปัจจุบันมีปริมาณตะกั่วในน้ำน้อยกว่า 0.01 มิลลิกรัมต่อลิตร ซึ่งต่ำกว่าที่มาตรฐานคุณภาพน้ำในแหล่งน้ำผิวดินซึ่งกำหนดไว้ที่ 0.05 มิลลิกรัมต่อลิตร
 
---------------------------- 



ที่มา : http://www.thaigov.go.th/news/contents/details/7508