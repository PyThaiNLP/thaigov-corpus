รัฐบาลไทย-ข่าวทำเนียบรัฐบาล-อธิบดีกรมป้องกันและบรรเทาสาธารณภัยชี้แจง กรณีการจัดซื้อเครื่องตรวจจับความเร็วแบบพกพา ยืนยันดำเนินการจัดหาตามระเบียบราชการอย่างเคร่งครัด







                                วันศุกร์ที่ 20 ตุลาคม 2560                              





    268  





      พิมพ์    
     
    
















   อธิบดีกรมป้องกันและบรรเทาสาธารณภัยชี้แจง กรณีการจัดซื้อเครื่องตรวจจับความเร็วแบบพกพา ยืนยันดำเนินการจัดหาตามระเบียบราชการอย่างเคร่งครัด
 

   อธิบดี ปภ.เผยจะดำเนินการจัดหาเครื่องตรวจจับความเร็วแบบพกพาตามระเบียบราชการอย่างเคร่งครัด เปิดกว้างภายใต้หลักการแข่งขันเสรี โปร่งใส เป็นธรรม เกิดประโยชน์สูงสุดต่อราชการ ไม่เอื้อประโยชน์แก่ผู้ประกอบการ  





วันที่ 19 ต.ค.60 นายชยพล ธิติศักดิ์  อธิบดีกรมป้องกันและบรรเทาสาธารณภัย กระทรวงมหาดไทย ชี้แจงประเด็นการจัดซื้อเครื่องตรวจจับความเร็วแบบพกพาราคาสูงเกินจริง ว่า รัฐบาลได้กำหนดให้การสร้างความปลอดภัยทางถนนเป็นวาระแห่งชาติ โดยมอบหมายให้ศูนย์อำนวยการความปลอดภัยทางถนน (ศปถ.) โดยกรมป้องกันและบรรเทาสาธารณภัย ฝ่ายเลขานุการ ศปถ. บูรณาการขับเคลื่อนการป้องกันและแก้ไขปัญหาอุบัติเหตุทางถนน โดยเฉพาะการควบคุมการใช้ความเร็ว พร้อมจัดหาเครื่องมือและวัสดุอุปกรณ์ให้เพียงพอต่อการปฏิบัติงานของเจ้าหน้าที่ตำรวจ ทั้งนี้ การใช้ความเร็วเกินกว่าอัตราที่กฎหมายกำหนดเป็นสาเหตุสำคัญที่ทำให้เกิดอุบัติเหตุทางถนนในลักษณะรุนแรง คิดเป็น 1 ใน 3 ของจำนวนผู้เสียชีวิต
 
ที่ประชุมคณะกรรมการนโยบายป้องกันและลดอุบัติเหตุทางถนนแห่งชาติ (นปถ.) ซึ่งมี พลเอก ประวิตร วงษ์สุวรรณ รองนายกรัฐมนตรี เป็นประธานการประชุมฯ มีมติเห็นชอบให้สนับสนุนเครื่องตรวจจับความเร็วแก่สำนักงานตำรวจแห่งชาติและหน่วยปฏิบัติในระดับพื้นที่ โดยมอบหมายให้ ปภ. ฝ่ายเลขานุการ ศปถ.รับผิดชอบดำเนินการ ประกอบกับมติคณะรัฐมนตรีเมื่อวันที่ 4 ตุลาคม 2559 เห็นชอบให้ ปภ. จัดหาเครื่องมือเพื่อเพิ่มประสิทธิภาพในการบังคับใช้กฎหมายตามความเห็นของสำนักงบประมาณ โดยให้ ปภ. สอบถามความต้องการในการใช้เครื่องตรวจจับความเร็วกับ สตช. พร้อมจัดทำแผนจัดสรรเครื่องมือดังกล่าวอย่างชัดเจน โดยคำนึงถึงความประหยัดและคุ้มค่าบนพื้นฐานราคาที่เหมาะสม เพื่อเสนอขอตั้งงบประมาณรายจ่ายประจำปี
 
สำนักงบประมาณมีหนังสือแจ้งว่า นายกรัฐมนตรีเห็นชอบในหลักการให้ ปภ. ใช้จ่ายงบประมาณรายจ่ายประจำปีงบประมาณ พ.ศ. 2560 งบกลาง รายการเงินสำรองจ่ายเพื่อกรณีฉุกเฉินหรือจำเป็น สำหรับจัดหาเครื่องตรวจจับความเร็วแบบพกพา จำนวน 849 เครื่อง ๆ ละ 675,000 บาท ในวงเงิน 573,075,000 บาท ซึ่งวงเงินดังกล่าว เป็นราคากลางที่ได้จากการสอบถามจากบริษัทผู้แทนผู้ค้าในท้องตลาด และกำหนดคุณลักษณะให้เกิดประสิทธิภาพในการปฏิบัติงาน
 
สำหรับที่มีการนำเสนอว่าเป็นการจัดหาเครื่องตรวจจับความเร็วสนับสนุนแก่สำนักงานตำรวจแห่งชาตินั้น เป็นประเด็นที่คลาดเคลื่อนจากข้อเท็จจริง โดยการจัดหาเครื่องตรวจจับความเร็ว มีเจตนารมณ์เพื่อใช้งานในเชิงบูรณาการใน 2 รูปแบบ ดังนี้ ประการแรก เพื่อใช้เป็นหลักฐานในการบังคับใช้กฎหมายจราจรและดำเนินคดีกับผู้ขับรถเร็วเกินกว่าอัตราที่กฎหมายกำหนด ประการที่สอง เพื่อใช้เป็นเครื่องมือในการสร้างความตระหนักรู้ ปลูกจิตสำนึกในการปฏิบัติตามวินัยจราจร รวมถึงสร้างวัฒนธรรมความปลอดภัยทางถนนในสังคมไทย  โดยมุ่งเป้าดำเนินการบนถนนสายรองที่เป็นเส้นทางเชื่อมต่อระหว่างอำเภอ ตำบล และหมู่บ้าน                     
 
เมื่อดำเนินการจัดหาเครื่องตรวจจับความเร็วแล้วเสร็จ ปภ. จะดำเนินการลงทะเบียนเป็นทรัพย์สินของทางราชการ ซึ่งอยู่ในความรับผิดชอบของสำนักงาน ปภ. จังหวัด โดยหน่วยงานที่เกี่ยวข้อง อาทิ ตำรวจ ขนส่งจังหวัด ฝ่ายปกครอง และองค์กรปกครองส่วนท้องถิ่น สามารถขอรับการสนับสนุนสำหรับนำไปใช้ในการปฏิบัติงานสร้างความปลอดภัยทางถนนในระดับพื้นที่ต่อเนื่องตลอดทั้งปี  ไม่ได้ใช้เฉพาะในช่วงเทศกาลสำคัญเท่านั้น ทั้งนี้ จะก่อให้เกิดประโยชน์ในการรักษาความปลอดภัยในชีวิตและทรัพย์สินของประชาชนจากอุบัติเหตุทางถนน อย่างไรก็ตาม การจัดหาเครื่องตรวจจับความเร็วในครั้งนี้  ปภ. ได้ดำเนินการตามข้อเรียกร้องของภาคีเครือข่ายลดอุบัติเหตุทางถนนในเวทีสาธารณะต่าง ๆ และสื่อมวลชน เพื่อขับเคลื่อนการดำเนินมาตรการป้องกันและลดอุบัติเหตุทางถนน
 
ขณะนี้ยังไม่ได้อยู่ในขั้นตอนการจัดซื้อจัดจ้างเครื่องตรวจจับความเร็ว เป็นเพียงการได้รับอนุมัติจากคณะรัฐมนตรี เมื่อวันที่ 10 ตุลาคม 2560 มอบหมายให้ ปภ. เป็นหน่วยรับผิดชอบในการจัดหาตามระเบียบของทางราชการ  ซึ่ง ปภ. อยู่ระหว่างการแต่งตั้งคณะกรรมการจัดทำรายละเอียดและคุณลักษณะของเครื่องตรวจจับความเร็ว (TOR) โดยมีผู้แทนจากหน่วยงานที่เกี่ยวข้อง อาทิ สำนักงานตำรวจแห่งชาติ กรมการขนส่งทางบก ผู้แทนสื่อมวลชน และเจ้าหน้าที่ ปภ. ร่วมเป็นกรรมการฯ ทั้งนี้ ปภ. จะได้ดำเนินการจัดหาเครื่องตรวจจับความเร็วตามระเบียบราชการอย่างเคร่งครัด ในลักษณะที่เปิดกว้าง ภายใต้หลักการแข่งขันอย่างเสรี  โปร่งใส เป็นธรรม ประหยัด และคุ้มค่า เพื่อให้เกิดประโยชน์สูงสุดต่อราชการ  มิได้เอื้อประโยชน์แก่ผู้ประกอบการรายใด หรือผูกขาดยี่ห้อหนึ่งยี่ห้อใด อย่างไรก็ตาม เมื่อเข้าสู่กระบวนการจัดหา มีความเป็นไปได้ที่ ปภ. จะได้เครื่องตรวจจับความเร็วที่ต่ำกว่าราคากลางที่กำหนดข้างต้น
 
เพื่อให้การดำเนินการสอดคล้องกับเจตนารมณ์ของทางราชการ และเป็นการปฏิบัติตามระเบียบกฎหมายที่เกี่ยวข้อง ปภ. จึงขอความร่วมมือสื่อมวลชนประชาสัมพันธ์เชิญชวนผู้สนใจเข้าร่วมแข่งขันในการเสนอราคา เพื่อให้เกิดความโปร่งใสในการจัดหาเครื่องตรวจจับความเร็ว ซึ่งจะก่อให้เกิดประโยชน์สูงสุดต่อราชการ
 
--------------------------------- 



ที่มา : http://www.thaigov.go.th/news/contents/details/7561