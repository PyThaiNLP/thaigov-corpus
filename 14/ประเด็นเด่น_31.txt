รัฐบาลไทย-ข่าวทำเนียบรัฐบาล-อธิบดีกรมอุทยานแห่งชาติฯ ยืนยัน ไม่ปรากฏตลาดการค้าสัตว์ป่าผิดกฎหมายในราชอาณาจักรไทย 







                                วันเสาร์ที่ 4 พฤศจิกายน 2560                              





    213  





      พิมพ์    
     
    
















   อธิบดีกรมอุทยานแห่งชาติฯ ยืนยัน ไม่ปรากฏตลาดการค้าสัตว์ป่าผิดกฎหมายในราชอาณาจักรไทย 
 

   อธิบดีกรมอุทยานแห่งชาติ สัตว์ป่า และพันธุ์พืช ยืนยันไม่ปรากฏตลาดการค้าสัตว์ป่าผิดกฎหมายในราชอาณาจักรไทย  





เมื่อวันที่ 1 พฤศจิกายน 2560 นายธัญญา เนติธรรมกุล อธิบดีกรมอุทยานแห่งชาติ สัตว์ป่า และพันธุ์พืช กระทรวงทรัพยากรธรรมชาติและสิ่งแวดล้อม ชี้แจงกรณีตลาดซื้อขายสัตว์ป่าผิดกฎหมายบริเวณสามเหลี่ยมทองคำ  ตามที่สื่อมวลชน ไทยพีบีเอส และเนชั่นทีวี ได้นำเสนอข่าวว่า “องค์การกองทุนสัตว์ป่าโลกสากล (WWF) อ้างอิงข้อมูลจากองค์กร TRAFFIC ซึ่งเป็นเครือข่ายเฝ้าระวังการค้าสัตว์ป่าผิดกฎหมาย เสนอรายงานว่า ในพื้นที่บริเวณสามเหลี่ยมทองคำ ซึ่งเป็นพื้นที่รอยต่อระหว่าง 3 ประเทศ ได้แก่ ประเทศไทย ลาว และเมียนมา เป็นตลาดรับซื้อขายสัตว์ป่าสายพันธุ์หายากและใกล้สูญพันธุ์ที่ใหญ่ที่สุดในโลก เป็นภัยคุกคามที่ร้ายแรงที่สุดต่อชีวิตสัตว์ป่า และเรียกร้องให้ปิดตลาดเหล่านี้ ก่อนที่สัตว์ป่าจะสูญพันธุ์ไปหมดโลก โดย 4 อันดับแรกที่มีการซื้อขายได้แก่ เสือโคร่ง ช้าง หมี และตัวลิ่น รองลงมาคือ แรด เลียงผา นกเงือก กระทิง เสือดาว และเต่า นั้น
กรมอุทยานแห่งชาติ สัตว์ป่า และพันธุ์พืช ขอเรียนชี้แจง ดังนี้
 
การนำเสนอข่าวดังกล่าวมิได้ให้รายละเอียดที่ครบถ้วน ทำให้เข้าใจผิดได้ว่า ประเทศไทยปล่อยปละละเลยให้มีตลาดค้าสัตว์ป่าผิดกฎหมาย กล่าวคือจากการตรวจสอบรายงานขององค์กร TRAFFIC ซึ่งเป็นเครือข่ายเฝ้าระวังการค้าสัตว์ป่าผิดกฎหมายโดยละเอียดแล้วพบว่า รายงานฉบับดังกล่าวเป็นผลการศึกษาสำรวจตลาดค้าสัตว์ป่าผิดกฎหมายในประเทศเมียนมา (ตลาดท่าขี้เหล็ก และตลาด Mongla) และประเทศลาว (ตลาด Luang Namtha และในเขตเศรษฐกิจพิเศษสามเหลี่ยมทองคำ  Bokeo) มิได้มีพื้นที่ศึกษาในประเทศไทยแต่อย่างใด และจากการตรวจสอบข้อมูลกับ  Mr.Chrisgel Ryan Cruz เจ้าหน้าที่องค์การกองทุนสัตว์ป่าโลกสากล ที่ปฏิบัติงานในเขตอนุภาคลุ่มน้ำโขง ได้รับการยืนยันว่าไม่มีตลาดค้าสัตว์ป่าผิดกฎหมายในเขตแดนไทย ซึ่งสอดคล้องกับข้อมูลขององค์การตำรวจสากลที่ระบุว่า ตลาดการค้าสัตว์ป่าผิดกฎหมายตามแนวชายแดนที่สำคัญคือตลาดท่าขี้เหล็กในเมียนมาและชายแดนฝั่งลาว ไม่ปรากฏในราชอาณาจักรไทยแต่อย่างใด ทั้งนี้ เนื่องจากการควบคุมป้องกันและปราบปรามการลักลอบค้าสัตว์ป่าสงวน และสัตว์ป่าคุ้มครอง เพื่อตัดวงจรอุปสงค์-อุปทาน ของไทยอย่างเข้มข้น โดยเฉพาะอย่างยิ่งสัตว์ป่าประเภท แรด และเลียงผา เสือโคร่ง ช้าง หมี ลิ่น นกเงือก กระทิง เสือดาว และเต่า (ส่วนใหญ่) เป็นสัตว์ป่าสงวนและคุ้มครองตามกฎหมายไทย ซึ่งห้ามล่า ค้า และมีไว้ในครอบครองโดยไม่ได้รับอนุญาตอย่างเด็ดขาด ทำให้สัตว์ป่าดังกล่าวได้รับการคุ้มครองอย่างเข้มงวด
 
ทั้งนี้ กรมอุทยานแห่งชาติ สัตว์ป่า และพันธุ์พืช มีหน่วยงานในสังกัดหลายหน่วยงานที่มีบทบาทและภารกิจที่รับผิดชอบการค้าสัตว์ป่าผิดกฎหมายตามแนวชายแดนพื้นที่บริเวณสามเหลี่ยมทองคำ เช่น ด่านตรวจสัตว์ป่าเชียงแสน ด่านตรวจสัตว์ป่าเชียงราย ชุดปฏิบัติการปราบปรามการกระทำความผิดด้านสัตว์ป่า (ชุดเหยี่ยวดง) และคณะทำงานปราบปรามการกระทำความผิดด้านสัตว์ป่าทางอินเทอร์เน็ต ซึ่งมีอำนาจหน้าที่ในการตรวจปราบปราม จับกุม ตรวจยึด การกระทำความผิดตามพระราชบัญญัติสงวนและคุ้มครองสัตว์ป่า พ.ศ. 2535  พระราชบัญญัติงาช้าง พ.ศ. 2558  โดยมีหน่วยงานร่วมบูรณาการ ได้แก่ หน่วยเรือรักษาความสงบเรียบร้อยตามลำน้ำโขง ทหารพราน 3103 ตำรวจ ศุลกากร ด่านกักสัตว์ สำนักงานตรวจคนเข้าเมือง และฝ่ายปกครองในพื้นที่ และขอเรียนเพิ่มเติมว่า กรมอุทยานแห่งชาติ สัตว์ป่า และพันธุ์พืช ได้ตระหนักถึงปัญหาการลักลอบค้าสัตว์ป่าตลอดมา ด้วยการประชาสัมพันธ์ ให้ประชาชนทั่วไปทราบมาโดยตลอด ถึงความผิดในการมี/ลักลอบค้าและครอบครองซึ่งสัตว์ป่าสงวนและคุ้มครอง หากผู้ใดพบเห็นการกระทำผิด ขอให้แจ้งได้ที่เว็บไซต์ของกรมอุทยานแห่งชาติฯ  www.dnp.go.th และที่หมายเลขโทรศัพท์ 1362 ตลอด 24 ชั่วโมง ซึ่งก็ได้รับความร่วมมือจากประชาชนและเครือข่ายต่าง ๆ ด้วยดีเสมอมา
 

------------------------------------- 



ที่มา : http://www.thaigov.go.th/news/contents/details/7812