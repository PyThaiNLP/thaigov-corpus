รัฐบาลไทย-ข่าวทำเนียบรัฐบาล-กระทรวงดิจิทัลเพื่อเศรษฐกิจและสังคมชี้แจง กรณีซื้อขายยาเสพติดออนไลน์ ได้แจ้งทวิตเตอร์เพื่อดำเนินการนำข้อมูลที่ผิดกฎหมายออกจากระบบ 







                                วันเสาร์ที่ 4 พฤศจิกายน 2560                              





    202  





      พิมพ์    
     
    
















   กระทรวงดิจิทัลเพื่อเศรษฐกิจและสังคมชี้แจง กรณีซื้อขายยาเสพติดออนไลน์ ได้แจ้งทวิตเตอร์เพื่อดำเนินการนำข้อมูลที่ผิดกฎหมายออกจากระบบ 
 

   กระทรวงดิจิทัลฯ แจงกรณีซื้อขายยาเสพติดออนไลน์ได้แจ้งทวิตเตอร์เพื่อดำเนินการนำข้อมูลที่ผิดกฎหมาย-ไม่เหมาะสมออกจากระบบ โดยทวิตเตอร์จะพิจารณาตามข้อกำหนดหรือข้อตกลงการให้บริการ เผย ประสาน สตช.สนับสนุนการปฏิบัติงานตามอำนาจหน้าที่ของแต่ละหน่วย  





วันที่ 3 พฤศจิกายน 2560 นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม ในฐานะโฆษกกระทรวงดิจิทัลเพื่อเศรษฐกิจและสังคม ชี้แจงตามที่ผู้สื่อข่าวนำเสนอข่าว กรณีเพจ Drama-addict เปิดโปงการขายยาเสพติดออนไลน์ในทวิตเตอร์ ที่ใช้แฮชแท็ก #ไฮ ในการนัดรวมตัวของผู้เสพยาไอซ์ และใช้ในการซื้อขายยาเสพติดกันอย่างเปิดเผยโดยไม่เกรงกลัวต่อกฎหมาย ทำให้เป็นกระแสวิพากษ์วิจารณ์และเรียกร้องให้หน่วยงานที่เกี่ยวข้องปฏิบัติหน้าที่ทำการตรวจสอบและจัดการตามกฎหมายโดยเร็วที่สุด นั้น
 
กระทรวงดิจิทัลเพื่อเศรษฐกิจและสังคม ขอชี้แจงว่า จากการตรวจสอบพบว่าแฮชแท็ก #ไฮ ที่โพสต์กันในสื่อสังคมออนไลน์ทวิตเตอร์ เป็นการแสดงสัญลักษณ์อย่างหนึ่ง ซึ่งเข้าข่ายตามที่เพจเฟซบุ๊ก Drama-addict ได้เปิดเผย กล่าวคือ เป็นการใช้แฮชแทค “#ไฮ” ในการซื้อขายยาเสพติดออนไลน์ ประเภทยาไอซ์ มีการลงคลิปวิดีโอการเสพยาไอซ์ นัดเสพยาเสพติดแบบกลุ่ม และนัดมีเพศสัมพันธ์ รวมไปถึงการมีเพศสัมพันธ์แบบกลุ่มหลายคนขึ้นไป ซึ่งอยู่ในกลุ่มชาวรักร่วมเพศแบบชายรักชายมากกว่าประเภทอื่น
 
โดยในขณะนี้ กระทรวงดิจิทัลเพื่อเศรษฐกิจและสังคมได้แจ้งทวิตเตอร์เพื่อดำเนินการนำข้อมูลที่ผิดกฎหมายและไม่เหมาะสมดังกล่าวออกจากระบบแล้ว โดยทวิตเตอร์จะพิจารณาตามข้อกำหนดหรือข้อตกลงการให้บริการต่อไป และกระทรวงฯ ได้ประสานกับสำนักงานตำรวจแห่งชาติ เพื่อสนับสนุนการปฏิบัติงานตามอำนาจหน้าที่ของแต่ละหน่วยด้วยแล้ว โดยอาจมีการเฝ้าระวังหรือแฝงตัวเข้าไปล่อซื้อและจับกุมตามแต่หน้าที่ของแต่ละหน่วยงานต่อไปได้ ทั้งนี้ ตลอดระยะเวลาที่ผ่านมากระทรวงฯ ได้ดำเนินการติดตามตรวจสอบเรื่องนี้และเรื่องอื่น ๆ ที่เกี่ยวข้องและเป็นภัยต่อสังคมมาโดยตลอด และหากหน่วยงานหรือประชาชนตรวจพบก็สามารถร่วมรายงานได้อีกทางหนึ่ง ซึ่งเป็นแนวทางที่สามารถกระทำได้เพื่อช่วยลดปัญหาดังกล่าว
   
ทั้งนี้ กระทรวงดิจิทัลเพื่อเศรษฐกิจและสังคม ได้ประชาสัมพันธ์ชี้แจงกรณีดังกล่าวทางเว็บไซต์ข่าว เว็บไซต์กระทรวงฯ และช่องทาง Social Media เพื่อให้รับทราบข้อเท็จจริงแล้ว และหากประชาชนมีข้อสงสัยสามารถสอบถามรายละเอียดเพิ่มเติมได้ที่ศูนย์บริการข้อมูลภาครัฐเพื่อประชาชน (Government Contact Center : GCC โทร 1111)
 

------------------------------- 



ที่มา : http://www.thaigov.go.th/news/contents/details/7814