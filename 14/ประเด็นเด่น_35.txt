รัฐบาลไทย-ข่าวทำเนียบรัฐบาล-ธ.ก.ส.ชี้แจง โครงการสินเชื่อชะลอการขายข้าวเปลือกนาปี จะทำให้เกษตรกรมีเงินใช้จ่ายในครัวเรือนระหว่างรอการขายผลผลิต 







                                วันเสาร์ที่ 4 พฤศจิกายน 2560                              





    251  





      พิมพ์    
     
    
















   ธ.ก.ส.ชี้แจง โครงการสินเชื่อชะลอการขายข้าวเปลือกนาปี จะทำให้เกษตรกรมีเงินใช้จ่ายในครัวเรือนระหว่างรอการขายผลผลิต 
 

   ผู้จัดการ ธ.ก.ส.ชี้แจงโครงการสินเชื่อชะลอการขายข้าวเปลือกนาปี จะทำให้เกษตรกรมีเงินใช้จ่ายในครัวเรือนระหว่างรอการขายผลผลิต ระบุ การกำหนดวงเงินสินเชื่อต่อตัน-การจำกัดวงเงินสินเชื่อขั้นสูงต่อราย จะทำให้ไม่เกิดความเสียหาย-ไม่ส่งผลกระทบต่องบประมาณภาครัฐ  





วันที่ 3 พฤศจิกายน 2560 นายอภิรมย์ สุขประเสริฐ  ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) ชี้แจง ข้อวิจารณ์สินเชื่อชะลอการขายข้าวเปลือกนาปี  ตามที่เพจ “อาณาจักรไบกอน Returns” โพสต์ภาพข่าวประชาสัมพันธ์ส่งเสริมการเกษตร เรื่อง สินเชื่อชะลอการขายข้าวเปลือกนาปี โดยได้วิจารณ์โจมตีว่า การดำเนินนโยบายดังกล่าวมีเนื้อหาและวิธีการที่ลอกเลียนแบบมาจากนโยบายรับจำนำข้าว นั้น
 
ธ.ก.ส. ขอชี้แจงว่า  ธ.ก.ส. ดำเนินโครงการรับจำนำผลิตผล หรือ โครงการสนับสนุนสินเชื่อเพื่อรอการขายผลิตผล มาตั้งแต่ปี พ.ศ. 2512 โดยมีหลักการและเหตุผล เพื่อชะลอปริมาณข้าวเปลือกไม่ให้ออกสู่ตลาดในช่วงต้นฤดูเก็บเกี่ยวจนเกินความต้องการของตลาดส่งผลทำให้ราคาสินค้าเกษตรตกต่ำ ซึ่งการดำเนินการ ตามโครงการ ดังกล่าวจะมีการสนับสนุน ให้เกษตรกรเก็บผลผลิตการเกษตรไว้ที่ยุ้งฉางเพื่อรอราคาช่วงเวลาหนึ่ง เมื่อ ราคาขยับตัวสูงขึ้น เกษตรกรสามารถมาไถ่ถอน นำไปขายได้
     
สำหรับโครงการสินเชื่อชะลอการขายข้าวเปลือกนาปี  ปีการผลิต 2560/61 ตามที่กระทรวงพาณิชย์ได้เสนอให้คณะรัฐมนตรีพิจารณาเห็นชอบในคราวนี้ ยังคงมีหลักการและวัตถุประสงค์ดังกล่าวข้างต้น โดยให้เกษตรกรเก็บข้าวเปลือกในยุ้งฉางของตนเอง หรือยุ้งฉางของสถาบันเกษตรกรเพื่อรอราคา และ ธ.ก.ส. สนับสนุนสินเชื่อ ตามเงื่อนไขที่โครงการกำหนด ได้แก่ กำหนดวงเงินสินเชื่อต่อตัน คำนวณจากร้อยละ 90 ของราคาข้าวเปลือกในตลาดแต่ละชนิด และใช้ข้าวเปลือกในยุ้งฉางเกษตรกรเป็นหลักประกัน วงเงินสูงสุดไม่เกินรายละ 300,000 บาท
 
สำหรับประโยชน์ที่เกษตรกรจะได้รับจากการดำเนินโครงการฯ นี้ จะทำให้เกษตรกรมีเงินใช้จ่ายในครัวเรือนในระหว่างรอการขายผลผลิตและการเก็บข้าวเปลือกในยุ้งฉาง เมื่อราคาข้าวเปลือกในตลาดสูงขึ้นเกษตรกรสามารถทยอยนำข้าวเปลือกออกมาขาย ซึ่งจะช่วยให้เกษตรกรมีรายได้เพิ่มมากขึ้น
 
ทั้งนี้ การดำเนินโครงการโดยกำหนดวงเงินสินเชื่อต่อตันคำนวณจากร้อยละ 90 ของราคาข้าวเปลือกในตลาด แต่ละชนิด และการจำกัดวงเงินสินเชื่อขั้นสูงต่อรายดังกล่าว จะทำให้ไม่เกิดความเสียหายและไม่ส่งผลกระทบต่องบประมาณของภาครัฐ
 

--------------------------------
  



ที่มา : http://www.thaigov.go.th/news/contents/details/7816