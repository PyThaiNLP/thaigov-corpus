รัฐบาลไทย-ข่าวทำเนียบรัฐบาล-สำนักงานตำรวจแห่งชาติชี้แจง การแก้ไขปัญหารถบรรทุกน้ำหนักเกิน และการแก้ไขปัญหาส่วยสติ๊กเกอร์







                                วันเสาร์ที่ 11 พฤศจิกายน 2560                              





    192  





      พิมพ์    
     
    
















   สำนักงานตำรวจแห่งชาติชี้แจง การแก้ไขปัญหารถบรรทุกน้ำหนักเกิน และการแก้ไขปัญหาส่วยสติ๊กเกอร์
 

   โฆษกสำนักงานตำรวจแห่งชาติ ชี้แจงการแก้ไขปัญหารถบรรทุกน้ำหนักเกินและการแก้ไขปัญหาส่วยสติ๊กเกอร์  





วันที่ 10 พฤศจิกายน 2560 พลตำรวจเอก วิระชัย ทรงเมตตา รักษาราชการแทน รองผู้บัญชาการตำรวจแห่งชาติ โฆษกสำนักงานตำรวจแห่งชาติ ชี้แจงการแก้ไขปัญหารถบรรทุกน้ำหนักเกินและการแก้ไขปัญหาส่วยสติ๊กเกอร์ ซึ่งมีสาระสำคัญดังนี้
 
1. ดำเนินมาตรการบังคับใช้กฎหมายเกี่ยวกับรถบรรทุกสิ่งของที่มีน้ำหนักเกินกว่าอัตราที่กฎหมายกำหนดในรูปแบบต่าง ๆ โดยให้ทุกสถานีตำรวจทางหลวงสำรวจตรวจสอบเส้นทางหลักเส้นทางหลบเลี่ยงของรถบรรทุกที่มีน้ำหนักเกินและวางแผนตั้งจุดตรวจ Spot Check ในลักษณะโครงข่ายเพื่อทำการจับกุมและดำเนินคดีอย่างเด็ดขาดอย่างต่อเนื่องเป็นประจำทุกเดือนซึ่งศาลนั้นพิพากษายึดรถบรรทุกแทบทุกคัน
 
2. ประสานขอความร่วมมือกับภาคเอกชนได้แก่สมาคมต่าง ๆ เช่น รถบรรทุก รถอ้อย ผู้ประกอบการขนส่ง เพื่อขอความร่วมมือให้งดการบรรทุกน้ำหนักเกินทุกกรณีไม่มีการผ่อนผันไม่ว่ากรณีใด ๆ รวมทั้งสร้างเครือข่ายด้านการข่าวจากภาคประชาสังคม เกี่ยวกับการให้ข้อมูลและแจ้งข่าวเกี่ยวกับรถบรรทุกน้ำหนักเกินเพื่อสกัดกั้นและดำเนินการบังคับใช้กฎหมายจับกุมอย่างเด็ดขาดโดยใช้เทคโนโลยีการสื่อสารทางโทรศัพท์มือถือเป็นหลัก เช่น การสร้างกลุ่ม LINE และ Facebook ในการแจ้งเบาะแส
 
3. ขึ้นทะเบียนผู้มีอิทธิพลโดยเฉพาะบุคคลหรือกลุ่มบุคคลที่มีพฤติการณ์เกี่ยวกับการเรียกรับผลประโยชน์บนทางหลวง รวมถึงการจำหน่ายป้ายหรือสติ๊กเกอร์ และได้ทำการสืบสวนถึงกลุ่มตัวบุคคลทำให้กลุ่มมิจฉาชีพดังกล่าวเกิดความกลัวเกรงที่จะถูกดำเนินคดีตามกฎหมาย ทำให้ไม่สามารถประกอบธุรกิจอันผิดกฎหมายและกล่าวอ้างว่าได้จ่ายส่วยให้กับตำรวจแต่อย่างใด
 
4. มอบให้หน่วยย่อยที่เกี่ยวข้องในระดับกองกำกับการและสถานีตำรวจทางหลวง เข้มงวดกวดขันในการจับกุมรถบรรทุกน้ำหนักเกิน หากมีการปล่อยปละละเลยหรือบกพร่องปล่อยให้มีรถบรรทุกน้ำหนักเกินวิ่งในพื้นที่ที่รับผิดชอบ หรือมีส่วนอื่นมาจับกุมก็จะถูกพิจารณาทัณฑ์ทางวินัยต่อไป
 

------------------------------



ที่มา : http://www.thaigov.go.th/news/contents/details/7998