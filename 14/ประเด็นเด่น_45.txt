รัฐบาลไทย-ข่าวทำเนียบรัฐบาล-กระทรวงคมนาคมชี้แจง กรณีความล่าช้าในการแก้ไขปัญหารถบรรทุกน้ำหนักเกิน และส่วยสติ๊กเกอร์







                                วันเสาร์ที่ 11 พฤศจิกายน 2560                              





    234  





      พิมพ์    
     
    
















   กระทรวงคมนาคมชี้แจง กรณีความล่าช้าในการแก้ไขปัญหารถบรรทุกน้ำหนักเกิน และส่วยสติ๊กเกอร์
 

   โฆษกกระทรวงคมนาคม ชี้แจงกรณีความล่าช้าในการแก้ไขปัญหารถบรรทุกน้ำหนักเกิน และส่วยสติ๊กเกอร์ 





วันที่ 10 พฤศจิกายน 2560 นายสราวุธ ทรงศิวิไล ผู้ตรวจราชกระทรวงคมนาคมและโฆษกกระทรวงคมนาคม ชี้แจงกรณีความล่าช้าในการแก้ไขปัญหารถบรรทุกน้ำหนักเกิน และส่วยสติ๊กเกอร์ ตามที่ปรากฏในหน้าหนังสือพิมพ์ไทยรัฐ ฉบับเมื่อวันที่ 9 พฤศจิกายน 2560 คอลัมน์หมายเหตุประเทศไทย ว่า กระทรวงคมนาคมได้มีนโยบายในการดูแลรักษาสภาพทางหลวงและทางหลวงชนบท ที่อยู่ภายใต้ความรับผิดชอบของกระทรวงคมนาคม อันเป็นสาธารณะสมบัติของชาติ โดยใช้มาตรการความเข้มงวดในการกำกับ ดูแล เข้มงวดทางกฎหมาย และมีแนวทางการดำเนินงาน และผลการดำเนินงานเป็นที่ประจักษ์และมีความคืบหน้ามากที่สุดในปีที่ผ่านมา ดังนี้
 
การจับกุมรถบรรทุกน้ำหนักเกิน  

กรมทางหลวง ได้ดำเนินการจับกุมรถบรรทุกน้ำหนักเกินกว่าที่กฎหมายกำหนด ที่สถานีตรวจสอบน้ำหนักและการจัดหน่วยตรวจสอบน้ำหนักเคลื่อนที่ (Spot Check) จากทุกสถานีฯ และหน่วยเฉพาะกิจส่วนกลาง ทำการออกสุ่มตรวจสอบน้ำหนักยานพาหนะทั่วประเทศ ซึ่งผลการดำเนินงานในปีงบประมาณ 2560 สามารถจับกุมรถบรรทุกน้ำหนักเกินกว่ากฎหมายกำหนดได้ 4,454 คัน ซึ่งมีปริมาณการจับกุมมากกว่าปี 2559 (จับกุมได้ 1,240 คัน) ถึง 3.6 เท่า และเปิดศูนย์รับเรื่องร้องเรียนหมายเลข 1586 กด 5 โดยให้บริการตลอด 24 ช.ม. ซึ่งประชาชนสามารถแจ้งปัญหาการบรรทุกน้ำหนักเกินบนทางหลวง ชี้เบาะแสข้อมูลที่เป็นประโยชน์กับทางราชการ โดยสำนักงานควบคุมน้ำหนักยานพาหนะ (สคน.) กรมทางหลวง จะดำเนินการจัดส่งเจ้าหน้าที่ลงพื้นที่ตรวจสอบเพื่อแก้ไขปัญหาและนำข้อมูลมาปรับปรุงการดำเนินงานให้มีประสิทธิภาพและประสิทธิผลต่อไป
กรมทางหลวงชนบท ได้ดำเนินการจัดตั้งด่านชั่งน้ำหนัก สถานีตรวจสอบน้ำหนักยานพาหนะ  และการสุ่มตรวจโดยบูรณาการร่วมกันทั้งภาครัฐและเอกชน และมีมาตรการใช้กล้องวงจรปิดในการติดตามตรวจสอบการปฏิบัติงานของเจ้าหน้าที่อย่างเข้มงวดในเส้นทางหลวงชนบทที่รับผิดชอบ
กรมการขนส่งทางบก ได้กำหนดให้ผู้ตรวจการทั่วประเทศวางแผนออกตรวจสอบ และจับกุมรถบรรทุก ที่มีการแก้ไขดัดแปลงตัวถังเพื่อให้สามารถบรรทุกได้เกินกว่าที่กฎหมายกำหนด ซึ่งใช้มาตรการเปรียบเทียบปรับ ทั้งผู้ขับรถและผู้ประกอบการขนส่งในอัตราสูงสุดทุกกรณี พ่นเครื่องหมาย “ห้ามใช้”  และสั่งผู้ประกอบการขนส่ง นำรถไปแก้ไขให้ถูกต้องก่อนและนำกลับมาตรวจสภาพอีกครั้งก่อนอนุญาตให้นำกลับมาใช้งานต่อไป รวมทั้งเข้มงวดกวดขันการตรวจสภาพรถประจำปีเพื่อป้องกันการดัดแปลงรถด้วย ตลอดจนการบังคับใช้มาตรการพักใช้/เพิกถอนใบอนุญาตขับรถ ใบอนุญาตประกอบการขนส่ง กรณีที่พบการการกระทำผิดซ้ำ รวมทั้งทำการบันทึกประวัติการกระทำความผิดเพื่อประกอบการพิจารณาต่อใบอนุญาตขับรถ/ใบอนุญาตประกอบการขนส่งด้วย
 
การป้องปรามรถบรรทุกน้ำหนักเกิน

สำหรับการแก้ไขปัญหาในเส้นทางถนนสายหลัก กรมทางหลวงได้ดำเนินการลดระยะเวลา และขั้นตอน การออกใบอนุญาตเดินรถบนทางหลวงของรถบรรทุกนอกประกาศผู้อำนวยการทางหลวงพิเศษ ผู้อำนวยการทางหลวงแผ่นดินและผู้อำนวยการทางหลวงสัมปทาน ให้แล้วเสร็จภายใน 15 วัน (ทุกรายการที่มีน้ำหนักไม่เกิน 150 ตัน) จากเดิมมีระยะเวลาดำเนินการทั้งสิ้น 61 วัน ผ่านการจัดสร้างศูนย์ One Stop Service และจัดทำฐานข้อมูลสารสนเทศภูมิศาสตร์ (GIS) เพื่อเพิ่มประสิทธิภาพ ลดขั้นตอนและระยะเวลาในการขออนุญาตเดินรถบนทางหลวงของรถนอกประกาศฯ ที่มีน้ำหนัก น้ำหนักบรรทุก หรือน้ำหนักลงเพลาเกินกว่าที่กำหนด โดยจะเร่งดำเนินการจัดเตรียมความพร้อมในการปฏิบัติงานควบคู่กับการศึกษาทางวิชาการให้สามารถเริ่มดำเนินการทดสอบระบบภายในปี 2561 และกรมการขนส่งทางบกกำหนดให้ผู้ประกอบการขนส่ง ต้องจัดทำใบกำกับการขนส่ง ติดไว้กับรถขณะทำการขนส่งสินค้า เพื่อให้หน่วยงานที่เกี่ยวข้องตรวจสอบข้อมูลสินค้าที่ขนส่ง เช่น ประเภท ปริมาณสินค้า เส้นทางที่ขนส่ง เป็นต้น เพื่อเป็นการควบคุมกำกับดูแลผู้ประกอบการขนส่งให้ปฏิบัติตามกฎหมาย
 
การวางแนวทางมาตรการแก้ไขปัญหารถบรรทุกน้ำหนักเกินอย่างยั่งยืน 

กรมทางหลวง ได้ทดลองดำเนินโครงการรถบรรทุกสีขาวประจำจังหวัดฉะเชิงเทรา ซึ่งเป็นนโยบายประชารัฐ เป็นความร่วมมือระหว่างกระทรวงคมนาคม กระทรวงมหาดไทย และภาคเอกชนผู้ประกอบการ  ที่มีผลการดำเนินงานในการแก้ไขปัญหาการบรรทุกน้ำหนักเกินกว่าที่กฎหมายกำหนดเป็นที่น่าพอใจ โดยบูรณาการแก้ไขปัญหาการบรรทุกน้ำหนักเกินกว่าที่อัตรากฎหมายกำหนดให้คลอบคลุมทุกจังหวัดทั่วประเทศ และให้มีการลงนามข้อตกลงร่วม (MOU) ควบคุมการบรรทุกน้ำหนักของรถบรรทุกในความรับผิดชอบ ให้เป็นไปตามที่กฎหมายกำหนด ติดตั้งเครื่องชั่งน้ำหนักและทำการตรวจสอบรถบรรทุกก่อนเดินรถบนทางหลวงทุกครั้ง วางกรอบแนวทางการดำเนินงานขององค์กรโดยคำนึงถึงหลักความรับผิดชอบต่อสังคมและสิ่งแวดล้อมขององค์กร Corporate Social Responsibility (CSR) และการสร้างเครือข่ายในการแจ้งข้อมูลข่าวสารรถบรรทุกน้ำหนักเกิน ชี้เบาะแสที่เป็นประโยชน์ เพื่อนำไปสู่การจับกุมผู้กระทำผิดส่งดำเนินการตามกฎหมาย และนำข้อมูลมาพัฒนาการทำงานด้านการควบคุมน้ำหนักยานพาหนะให้มีประสิทธิภาพมากยิ่งขึ้น ซึ่งขณะนี้อยู่ระหว่างการขยายแนวทางการดำเนินงานไปครอบคลุมทุกจังหวัดทั่วประเทศ
 
กรมทางหลวง และกรมทางหลวงชนบท อยู่ระหว่างการแก้ไขปัญหาอย่างยั่งยืนโดยการศึกษาเพื่อการแก้ไขกฎหมายที่เกี่ยวข้องกับการควบคุมน้ำหนักยานพาหนะให้มีความทันสมัย และสามารถบังคับใช้ได้อย่างมีประสิทธิภาพ จะแล้วเสร็จภายในเดือน เมษายน 2561 โดยศึกษาและแก้ไขในประเด็นเกี่ยวกับ เช่น  การกำหนดให้มีการเก็บค่าธรรมเนียมการบรรทุกเกินกว่าที่กฎหมายกำหนด/  แก้ไขบทลงโทษจากโทษอาญา ทั้งจำทั้งปรับ/  เพิ่มบทลงโทษเพื่อเอาผิดเจ้าของสินค้าหรือผู้ประกอบการ ที่มีส่วนทำให้เกิดการบรรทุกน้ำหนักเกิน/ กำหนดบทลงโทษ กรณีรถบรรทุกฝ่าฝืนหรือหลบเลี่ยงไม่เข้าตรวจสอบน้ำหนักยานพาหนะที่สถานีตรวจสอบน้ำหนัก
 
โครงการปรับปรุงและเพิ่มศักยภาพของศูนย์ควบคุมส่วนกลางฯ เพื่อให้เป็นศูนย์กลางการควบคุมน้ำหนักรถบรรทุกของอาเซียน ตามนโยบายของรัฐมนตรีว่าการกระทรวงคมนาคม ในการใช้เทคโนโลยีระบบขนส่งอัจฉริยะสมัยใหม่ในการควบคุมและตรวจสอบน้ำหนักรถบรรทุกบนทางหลวง และแก้ไขปัญหาการบริหารจัดการฐานข้อมูลขนาดใหญ่ในระยะยาว บูรณาการข้อมูลจากระบบชั่งน้ำหนักและระบบอัตโนมัติบนทางหลวงทั่วประเทศ เพื่อเพิ่มขีดความสามารถในการควบคุมและตรวจสอบน้ำหนักรถบรรทุกบนทางหลวง และสนับสนุนการตัดสินใจในการกำหนดยุทธศาสตร์เพื่อรองรับระบบโลจิสติกส์ของโครงข่ายสถานีตรวจสอบน้ำหนักที่เพิ่มขึ้นในอนาคต
 
การแก้ไขปัญหาเรื่องส่วยสติ๊กเกอร์ กระทรวงคมนาคมมีนโยบายเข้มงวดเด็ดขาดในการแก้ไขปัญหาดังกล่าว

กรมทางหลวง โดยสำนักงานควบคุมน้ำหนักยานพาหนะ (สคน.) ได้ดำเนินการให้สถานีตรวจสอบน้ำหนักทั่วประเทศ จำนวน 71 แห่ง ออกสุ่มตรวจสอบน้ำหนักทั้งภายในจังหวัดและจังหวัดใกล้เคียง และจัดตั้งหน่วยเฉพาะกิจ 4 หน่วย ออกสุ่มตรวจสอบน้ำหนักรถบรรทุกทั่วประเทศ เพื่อตรวจสอบการทำงานของแต่ละสถานีฯ อีกชั้นหนึ่ง และในปี 2562 ทาง สคน. จะจัดตั้งหน่วยเฉพาะกิจเพิ่มขึ้นให้ได้ 10 หน่วย เพื่อเพิ่มประสิทธิภาพการปฏิบัติงานในการควบคุมน้ำหนักของรถบรรทุกให้ประสบผลสำเร็จยิ่งขึ้นต่อไป
กรมทางหลวงชนบท  ได้เพิ่มกำลังเจ้าหน้าที่และใช้ความเข้มงวดในการดำเนินงานในการดำเนินการโดยสันนิษฐานว่า ถ้าผู้ขับขี่ไม่เข้าชั่งน้ำหนักตามคำสั่งของเจ้าหน้าที่ให้สันนิษฐานว่ายานพาหนะนั้นไม่เป็นไปตามประกาศของผู้อำนวยการทางหลวง
กรมการขนส่งทางบก ได้สั่งการให้เจ้าหน้าที่ทั่วประเทศ ห้ามมิให้มีการเรียกรับผลประโยชน์ในทุกรูปแบบมิฉะนั้นจะมีการลงโทษสูงสุดในทุกกรณี ตลอดจนการใช้เทคโนโลยีระบบ GPS ในการเชื่อมโยงข้อมูลการเดินรถจากศูนย์ฯ เพื่อเฝ้าระวัง และติดตาม ควบคุมจากส่วนกลางอีกชั้นหนึ่ง
 

 
------------------------ 



ที่มา : http://www.thaigov.go.th/news/contents/details/7999