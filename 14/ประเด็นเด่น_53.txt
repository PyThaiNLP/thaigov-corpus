รัฐบาลไทย-ข่าวทำเนียบรัฐบาล-พณ.เตรียมแผนสร้างมูลค่าเพิ่มมันสำปะหลัง ผลักดันให้มีการทำมันเส้นคุณภาพดี สนับสนุนเครื่องสับมันสำปะหลังให้วิสาหกิจชุมชน







                                วันอังคารที่ 14 พฤศจิกายน 2560                              





    213  





      พิมพ์    
     
    
















   พณ.เตรียมแผนสร้างมูลค่าเพิ่มมันสำปะหลัง ผลักดันให้มีการทำมันเส้นคุณภาพดี สนับสนุนเครื่องสับมันสำปะหลังให้วิสาหกิจชุมชน
 

   กรมการค้าภายในชี้แจง พณ.เตรียมแผนสร้างมูลค่าเพิ่มมันสำปะหลัง ผลักดันการทำมันเส้นคุณภาพดี สนับสนุนเครื่องสับมันสำปะหลังให้วิสาหกิจชุมชน พัฒนาผู้ส่งออกผลิตภัณฑ์มันสำปะหลัง เตรียมมาตรการป้องกันการลักลอบนำเข้าจากประเทศเพื่อนบ้านไม่ให้ส่งผลต่อราคาในประเทศ 





วันที่ 13 พ.ย. 60 นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ ชี้แจงกรณีปัญหาราคามันสำปะหลังตกต่ำ ตามที่เกษตรกรผู้ปลูกมันสำปะหลังหลายหมู่บ้าน ในพื้นที่ ต.โนนสุวรรณ อ.โนนสุวรรณ จ.บุรีรัมย์ เร่งเก็บกู้หัวมันสำปะหลังไปขายให้แก่ลานมันในพื้นที่ ในราคากิโลกรัมละ 1.50 บาท ซึ่งไม่อยู่ที่จุดคุ้มทุน แต่ที่ต้องเร่งขายในช่วงนี้ เพราะจำเป็นต้องนำเงินไปใช้จ่ายในครอบครัว และชำระหนี้ ธกส. ที่กู้ยืมมาลงทุนทำไร่มันรายละไม่ต่ำกว่าหลักแสนบาท ซึ่งจะครบกำหนดชำระในเดือนมีนาคม 2561 นั้น
 
กรมการค้าภายในขอชี้แจงว่า สำนักงานเศรษฐกิจการเกษตรคาดการณ์ผลผลิตมันสำปะหลังของไทย ปี 2560/61 มีประมาณ 28.57 ล้านตัน ลดลงจากปีก่อน 7.69% เนื่องจากเกษตรกรบางพื้นที่ปรับเปลี่ยนไปปลูกพืชชนิดอื่นที่ให้ผลตอบแทนดีกว่า โดยปัจจุบันราคาหัวมันสดที่เกษตรกรขายได้ เชื้อแป้ง 25% กก.ละ 1.90 - 2.05 บาท สูงกว่าช่วงเดียวกันของปีก่อนที่มีราคา กก.ละ 1.75 บาท และคาดว่าราคายังคงมีแนวโน้มที่ดี เนื่องจากเป็นต้นฤดูการเก็บเกี่ยว ผลผลิตยังออกสู่ตลาดน้อย ขณะนี้ออกสู่ตลาดแล้ว 5.41% และจะออกสู่ตลาดมากในช่วงเดือน ม.ค. – เม.ย. 61
 
จากปัญหาเกษตรกร อ.โนนสุวรรณ จ.บุรีรัมย์ ขายมันสำปะหลังได้ในราคา กก.ละ 1.50 บาท นั้น พาณิชย์จังหวัดได้มีการลงพื้นที่ติดตามปัญหาราคามันสำปะหลังตกต่ำได้ข้อเท็จจริงว่า จ.บุรีรัมย์มีพื้นที่เพาะปลูกมันสำปะหลัง 3 แสนไร่ ผลผลิตประมาณ 1.2 ล้านตัน ผลผลิตออกสู่ตลาดแล้วประมาณ 5% ภาวะราคามันสำปะหลังในพื้นที่ตั้งแต่ผลผลิตออกสู่ตลาด ราคาปรับสูงขึ้นอย่างต่อเนื่อง ณ วันที่ 13 พ.ย.60 ราคาหัวมันสด (คละ) กก.ละ 1.80 - 1.85 บาท (เพิ่มขึ้นจากเดือนก่อน กก.ละ 0.20 บาท) ราคาหัวมันสดเชื้อแป้ง  25% กก.ละ 2.25 บาท (เพิ่มขึ้นจากเดือนก่อน กก.ละ 0.40 บาท) ซึ่งเป็นราคาที่เกษตรกรพึงพอใจ โดยอัตราเชื้อแป้งเฉลี่ยอยู่ที่ 25 - 26% (อายุ 8 - 9 เดือน)
 
รัฐบาลได้มีมาตรการช่วยเหลือเกษตรกรผู้ปลูกมันสำปะหลัง ปี 2560/61 โดยคณะรัฐมนตรีได้อนุมัติแนวทางการบริหารจัดการมันสำปะหลังปี 2560/61 จำนวน 14 โครงการ วงเงิน 551.659 ล้านบาท เมื่อวันที่ 22 ส.ค.60 โดยมีโครงการช่วยเหลือเกษตรกรที่สำคัญ เช่น การดูแลหนี้สินเดิมด้วยการพักชำระหนี้และลดดอกเบี้ยให้เกษตรกรที่เป็นสมาชิกสหกรณ์/กลุ่มเกษตรกรสำหรับในช่วงที่ผลผลิตออกสู่ตลาด การยกระดับมาตรฐานการผลิตและการแปรรูป และสินเชื่อเพื่อเป็นค่าใช้จ่ายฉุกเฉินให้เกษตรกร นอกจากนี้ กระทรวงพาณิชย์ ได้เตรียมแผนสร้างมูลค่าเพิ่มให้กับมันสำปะหลัง โดยจะผลักดันให้มีการทำมันเส้นคุณภาพดี มันเส้นสะอาด โดยดำเนินโครงการสนับสนุนเครื่องสับมันสำปะหลังให้วิสาหกิจชุมชน การสร้างโอกาสทางการค้าและพัฒนาผู้ส่งออกผลิตภัณฑ์มันสำปะหลัง และยังได้เตรียมมาตรการดูแลการนำเข้าจากประเทศเพื่อนบ้าน เพื่อป้องกันการลักลอบนำเข้าจากประเทศเพื่อนบ้าน เพื่อไม่ให้ส่งผลกระทบต่อราคาภายในประเทศ
 
ทั้งนี้ สำนักงานพาณิชย์จังหวัดบุรีรัมย์ได้มีการประชาสัมพันธ์มาตรการแนวทางบริหารจัดการมันสำปะหลังให้เกษตรกรและผู้ที่เกี่ยวข้องทราบอย่างต่อเนื่อง รวมทั้งเชื่อมโยงตลาดมันเส้นสะอาดระหว่างกลุ่มเกษตรกร/สหกรณ์การเกษตรโนนสุวรรณกับฟาร์มสุกร บริษัท อาร์เอ็มซี ฟาร์ม จำกัด อำเภอเมืองบุรีรัมย์ ปริมาณมันเส้นสะอาด 10,000 ตัน ในราคานำตลาด
 

----------------------------- 



ที่มา : http://www.thaigov.go.th/news/contents/details/8063