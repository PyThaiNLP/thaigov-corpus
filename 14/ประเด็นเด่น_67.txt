รัฐบาลไทย-ข่าวทำเนียบรัฐบาล-สำนักงานตำรวจแห่งชาติชี้แจง กรณีการจับกุมผู้ชุมนุมคัดค้านโรงไฟฟ้าเทพา







                                วันพุธที่ 29 พฤศจิกายน 2560                              





    156  





      พิมพ์    
     
    
















   สำนักงานตำรวจแห่งชาติชี้แจง กรณีการจับกุมผู้ชุมนุมคัดค้านโรงไฟฟ้าเทพา
 

   สำนักงานตำรวจแห่งชาติชี้แจง กรณีการจับกุมผู้ชุมนุมคัดค้านโรงไฟฟ้าเทพา 





วันที่ 28 พฤศจิกายน 2560 พลตำรวจเอกวิระชัย ทรงเมตตา รักษาราชการแทน รองผู้บัญชาการตำรวจแห่งชาติ/โฆษกสำนักงานตำรวจแห่งชาติ และพลตำรวจโท รณศิลป์ ภู่สาระ รักษาราชการแทนผู้บัญชาการตำรวจภูธรภาค 9 ชี้แจงกรณีการจับกุมผู้ชุมนุมคัดค้านโรงไฟฟ้าเทพา ตามที่ 1. นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย โพสต์ข้อความแถลงการณ์ในนามสมาคมฯ ผ่านเฟสบุ๊คส่วนตัว มีเนื้อหาเรียกร้องให้รัฐบาลหยุดการใช้อำนาจสลายการชุมนุมชาวบ้านที่คัดค้านโรงไฟฟ้าเทพา และให้ดำเนินการปล่อยตัวชาวบ้านทั้งหมดที่ถูกจับกุม หรือคุมขังไว้ โดยไม่มีเงื่อนไข และให้ตั้งคณะกรรมการอิสระเพื่อไต่สวนการใช้กองกำลังเข้าสลายการเดินทางของชาวบ้านโดยมิชอบด้วยกฎหมาย 2. เครือข่ายป้องกันอันดามันจากถ่านหิน โพสต์ข้อความผ่านเฟสบุ๊คขององค์กร ประนามการใช้ความรุนแรงของเจ้าหน้าที่ฝ่ายความมั่นคงต่อชาวบ้าน โดยโพสต์ภาพที่ชาวบ้านถูกเจ้าหน้าที่ใช้กำลังทำร้ายร่างกายจนได้รับบาดเจ็บต้องนำตัวส่งโรงพยาบาล 7 คน อาการสาหัส 2 คน จากความผิดฐานกีดขวางการจราจร นั้น
 
สำนักงานตำรวจแห่งชาติ ขอชี้แจงว่า ตาม พ.ร.บ.การชุมนุมสาธารณะ พ.ศ. 2558 กำหนดให้การชุมนุมในที่สาธารณะนั้นต้องเป็นไปโดยปราศจากอาวุธ เมื่อจะมีการจัดการชุมนุม ผู้ประสงค์จะจัดการชุมนุมต้องทำตามมาตรา 10 วรรคแรก คือ จะต้องแจ้งการชุมนุมก่อนเริ่มการชุมนุมไม่น้อยกว่า 24 ชั่วโมง และต้องมีการแจ้งกลับ สรุปสาระสำคัญในการชุมนุมให้กับผู้แจ้งเช่นกัน ซึ่งการชุมนุมคัดค้านโรงไฟฟ้าเทพาไม่เป็นไปตามกำหนดของ พรบ.การชุมนุมสาธารณะ พ.ศ.2558 มาตรา 6, 10, 11, และ 14 นี้
 
อย่างไรก็ตาม เจ้าหน้าที่ตำรวจได้ทำการประสานขอความร่วมมือเพื่อการเจรจากับกลุ่มผู้ชุมนุมเบื้องต้นก่อนเพื่อหาข้อตกลง โดยเจ้าหน้าที่ตำรวจกองร้อยควบคุมฝูงชน ภ.จว.สงขลา เจ้าหน้าที่ฝ่ายปกครอง และเจ้าหน้าที่ฝ่ายทหารเข้าร่วมเจรจา เพื่อหาข้อยุติในการเข้ายื่นหนังสือต่อนายกรัฐมนตรี และยินดีให้ผู้ชุมนุมจัดตัวแทนผู้ชุมนุมไปยื่นหนังสือแทนผู้ชุมนุมทั้งหมดต่อเลขาธิการนายกรัฐมนตรี แต่แกนนำผู้ชุมนุมกลับยืนยันที่จะเดินหน้าเข้าไปยังพื้นที่ที่มีการประชุม ครม.สัญจรต่อไป และจะยื่นหนังสือต่อ นายกรัฐมนตรีเพียงคนเดียวเท่านั้น แสดงให้เห็นว่ามิได้มีเจตนาที่จะมายื่นข้อเสนอ แต่มีเจตนาที่จะก่อความวุ่นวาย
 
เจ้าหน้าที่ตำรวจมีความจำเป็นต้องดำเนินการตามคำบังคับของศาลจังหวัดสงขลา คดีหมายเลขดำที่ ชส.1/2560 คดีหมายเลขแดงที่ ชส.1/2560 ลง 27 พ.ย.60 ซึ่งมีคำสั่งให้ นายเอกชัย อิสระทะ ผู้จัดการชุมนุมและผู้ชุมนุมเลิกการชุมนุมสาธารณะ ภายในวันที่ 27 พ.ย.60 เวลา 16.00 น. ไปแจ้งให้กลุ่มผู้ชุมนุมทราบเพื่อให้เลิกชุมนุมตามคำสั่งศาล แต่ฝ่ายผู้ชุมนุมไม่ยอมเลิกการชุมนุมตามคำสั่งศาล ซึ่งเจ้าหน้าที่ตำรวจก็มิได้มีการเข้าสลายการชุมนุมหรือใช้กำลังเข้าสลายการชุมนุมแต่อย่างใด เพียงแต่ตรึงกำลังไว้ ไม่ให้กลุ่มผู้ชุมชมบุกรุกเข้าไปยังสถานที่การประชุม ครม.ได้
 
เจ้าหน้าที่ได้กักตัวกลุ่มผู้ชุมนุมชาย จำนวน 2 คน ซึ่งมีพฤติการณ์ยั่วยุกลุ่มผู้ชุมนุมให้ใช้ความรุนแรงฝ่าแนวกั้นของเจ้าหน้าที่ตำรวจ ฝ่ายปกครอง และเจ้าหน้าที่ทหาร ไว้เพื่อดำเนินการ ส่วนกลุ่มผู้ชุมนุมที่เหลือ ได้ฝ่าแนวกั้นของฝ่ายเจ้าหน้าที่เคลื่อนขบวนต่อไปตามถนนมุ่งหน้าไปยังสถานที่จัดการประชุม ครม.สัญจร จนเมื่อเวลาประมาณ 16.38 น. ได้เคลื่อนตัวถึงถนนชลาทัศน์ บริเวณโค้งเก้าเส้ง โดยกลุ่มผู้ชุมนุมได้พยายามฝ่าแนวเจ้าหน้าที่ตำรวจซึ่งตรึงกำลังอยู่เข้าไป และได้มีกลุ่มผู้ชุมนุมจำนวนหนึ่งบุกเข้าทำร้ายเจ้าหน้าที่ตำรวจ เป็นเหตุให้มีเจ้าหน้าที่ตำรวจได้รับบาดเจ็บจำนวน 4 นาย ได้แก่ 1. ร.ต.อ.ธราพงษ์ เย็นใจ รอง สวป.สภ.สะเดา จว.สงขลา ได้รับบาดเจ็บบริเวณจมูก มีเลือดกำเดาไหล (ถูกตีด้วยไม้) 2. ด.ต.ศิริชัย นุ่มน่วม ผบ.หมู่ (ป.) สภ.บางกล่ำ จว.สงขลา ได้บาดเจ็บที่นิ้วนางข้างขวาบวมช้ำ (ถูกตีด้วยไม้) 3. ด.ต.เดชา แก้วอัมพรณ์ ผบ.หมู่ (ป.) สภ.สะเดา จว.สงขลา ได้รับบาดเจ็บที่นิ้วชี้ขวาบวมช้ำ (ถูกตีด้วยไม้) 4. ส.ต.ต.ไกรสร้าง กาลลักษณ์ ผบ.หมู่ (ป.) สภ.สะเดา จว.สงขลา ได้รับบาดเจ็บบริเวณหลังมือขวาบวมช้ำ (ถูกตีด้วยไม้)
 
เจ้าหน้าที่ตำรวจได้เข้าจับกุมตัวผู้ชุมนุมที่ใช้กำลังและอาวุธทำร้ายร่างกายเจ้าหน้าที่ตำรวจได้ จำนน 16 ราย ส่งตัวให้พนักงานสอบสวน สภ.เมืองสงขลา รับคำร้องทุกข์เป็นคดีอาญาที่ 1953/2560 พร้อมยึดธงทำด้วยไม้ปลายแหลม จำนวน 14 อันเป็นของกลาง ดำเนินคดีในข้อหาร่วมกันตั้งแต่สามคนขึ้นไปต่อสู้หรือขัดขวางเจ้าพนักงานในการปฏิบัติการตามหน้าที่โดยใช้กำลังประทุษร้ายและมีหรือใช้อาวุธ ร่วมกันทำร้ายร่างกายเจ้าพนักงานซึ่งกระทำการตามหน้าที่ตาม ป.อาญา มาตรา 138 วรรคสอง , 140 วรรคสอง และมาตรา 296 และร่วมกันกับพวกที่หลบหนีปิดกั้นทางหลวงหรือกระทำด้วยประการใด ๆ บนทางหลวงในลักษณะที่อาจเกิดอันตรายหรือเสียหายแก่ยานพาหนะหรือบุคคลตาม พ.ร.บ.ทางหลวง พ.ศ.2535 มาตรา 39
 

-------------------------- 



ที่มา : http://www.thaigov.go.th/news/contents/details/8433