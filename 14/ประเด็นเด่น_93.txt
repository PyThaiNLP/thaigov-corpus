รัฐบาลไทย-ข่าวทำเนียบรัฐบาล-ขสมก. ชี้แจงการยกเลิกเครื่องเก็บค่าโดยสารบนรถโดยสาร ขสมก.







                                วันจันทร์ที่ 18 ธันวาคม 2560                              





    178  





      พิมพ์    
     
    
















   ขสมก. ชี้แจงการยกเลิกเครื่องเก็บค่าโดยสารบนรถโดยสาร ขสมก.
 

   องค์การขนส่งมวลชนกรุงเทพชี้แจง การยกเลิกเครื่องเก็บค่าโดยสารบนรถโดยสาร ขสมก.  





วันที่ 15 ธันวาคม 2560 นายประยูร ช่วยแก้ว รองผู้อำนวยการฝ่ายการเดินรถองค์การ รักษาการในตำแหน่ง ผู้อำนวยการองค์การขนส่งมวลชนกรุงเทพ ชี้แจงการยกเลิกเครื่องเก็บค่าโดยสารบนรถโดยสาร ขสมก. ตามที่นายสามารถ ราชพลสิทธิ์ อดีต ส.ส.พรรคประชาธิปัตย์ ระบุถึงกรณีที่องค์การขนส่งมวลชนกรุงเทพ (ขสมก.) ให้เอกชนติดตั้งเครื่องเก็บค่าโดยสาร (Cash Box) และเครื่องอ่านบัตรโดยสารอิเล็กทรอนิกส์ (E-Ticket) บนรถโดยสาร  หลังจากติดตั้งไปแล้ว 800 คัน จากจำนวนทั้งหมด 2,600 คัน ซึ่ง ขสมก. จะต้องจ่ายค่าเช่าระยะเวลา 5 ปี เป็นเงิน 1,665 ล้านบาท หรือคิดเป็นค่าเช่าคันละประมาณ 640,000 บาท โดยมีรายละเอียด  ดังนี้ 1. การยกเลิกเครื่องเก็บค่าโดยสาร  เนื่องจากมีปัญหาทางด้านเทคนิค ทำให้ต้องเสียเวลาในการหยอดเหรียญและรับเงินทอนในชั่วโมงเร่งด่วน  โดยก่อนติดตั้งเครื่องเก็บค่าโดยสาร เหตุใด ขสมก.จึงไม่ศึกษาความเป็นไปได้ในการนำมาใช้ใน กทม. ซึ่งมีผู้โดยสารเป็นจำนวนมาก  อีกทั้งในปัจจุบันหลายประเทศยกเลิกการใช้เครื่องเก็บค่าโดยสารไปแล้ว โดยเปลี่ยนมาใช้เครื่องอ่านบัตรโดยสารอิเล็กทรอนิกส์แทน 2. ขสมก. ขาดความรอบคอบในการวางแผนจัดซื้อรถโดยสารใหม่ ทำให้ต้องเสียค่าเช่าติดตั้งเครื่องเก็บค่าโดยสารและเครื่องอ่านบัตรโดยสารอิเล็กทรอนิกส์ให้เอกชนถึง 1,665 ล้านบาท ซึ่งเงินจำนวนดังกล่าวสามารถจัดซื้อรถโดยสารเอ็นจีวีได้ถึง 456 คัน
 
ขสมก. ขอชี้แจงว่า การที่ ขสมก.มีนโยบายติดตั้งเครื่องเก็บค่าโดยสาร (Cash box) บนรถโดยสารประจำทาง เพื่อรองรับการใช้บริการของประชาชน ที่ไม่ได้ถือ “บัตรสวัสดิการแห่งรัฐ” หรือ “บัตรแมงมุม” และประชาชนที่ไม่ได้ใช้บริการรถโดยสารอย่างต่อเนื่อง  ประกอบกับเพื่อรองรับการใช้บริการของนักท่องเที่ยวชาวต่างชาติที่เดินทางมาท่องเที่ยวในประเทศไทย และใช้บริการรถโดยสารของ ขสมก.เป็นครั้งคราว   ซึ่งไม่สะดวกที่จะใช้บัตรโดยสารอิเล็กทรอนิกส์ (E-Ticket)  อย่างไรก็ตาม ขสมก. คาดว่าเมื่อดำเนินโครงการตามสัญญาเช่าระบบบัตรโดยสารอิเล็กทรอนิกส์ (E-Ticket) ครบ 5 ปี  จะทำการยกเลิกการติดตั้งเครื่องเก็บค่าโดยสาร (Cash box) ทั้งหมด คงเหลือแต่เครื่องอ่านบัตรโดยสารอิเล็กทรอนิกส์ (E-Ticket) เพียงอย่างเดียว ซึ่งเป็นไปตามแผนฟื้นฟูกิจการองค์การ ในส่วนของการลดจำนวนพนักงานประจำสำนักงานที่ปฏิบัติหน้าที่ด้านการเงิน (พนักงานนับเหรียญ/รวบรวมเหรียญ)
 

-------------------------------------- 



ที่มา : http://www.thaigov.go.th/news/contents/details/8814