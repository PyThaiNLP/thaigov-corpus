รัฐบาลไทย-ข่าวทำเนียบรัฐบาล-รอง นรม. พลเอก ฉัตรชัยฯ เป็นประธานการประชุมคณะกรรมการส่งเสริมและพัฒนาองค์กรภาคประชาสังคม (คสป.) ครั้งที่ 1/2561







                                วันศุกร์ที่ 16 กุมภาพันธ์ 2561                              





    245  





      พิมพ์    
     
    
















   รอง นรม. พลเอก ฉัตรชัยฯ เป็นประธานการประชุมคณะกรรมการส่งเสริมและพัฒนาองค์กรภาคประชาสังคม (คสป.) ครั้งที่ 1/2561
 

   ที่ประชุมคสป.มีมติเห็นชอบร่างพระราชบัญญัติส่งเสริมและพัฒนาองค์กรภาคประชาสังคมซึ่งจะนำเสนอคณะรัฐมนตรีพิจารณาโดยเร็วต่อไป 





             วันนี้ (16 กุมภาพันธ์ 2561) เวลา 09.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรีเป็นประธานการประชุมคณะกรรมการส่งเสริมและพัฒนาองค์กรภาคประชาสังคม (คสป.) ครั้งที่ 1/2561 ซึ่งสรุปสาระสำคัญ ดังนี้

          ประธานได้แจ้งให้ที่ประชุมทราบว่าคณะกรรมการชุดนี้ ทำให้การทำงานองค์กรภาคประชาชน เพื่อประชาชนมีความเข้มแข็ง เป็นการลดความเหลื่อมล้ำในสังคม ซึ่งนายกรัฐมนตรีให้ความสำคัญอย่างมาก เพื่อขับเคลื่อนการส่งเสริมและพัฒนาองค์กรภาคประชาสังคมได้อย่างเป็นรูปธรรม ส่งผลดีต่อการพัฒนาคุณภาพชีวิตของประชาชนโดยรวมอย่างแท้จริง

          พร้อมกันนี้ที่ประชุมได้พิจารณาและมีมติเห็นชอบร่างพระราชบัญญัติส่งเสริมและพัฒนาองค์กรภาคประชาสังคม พ.ศ. .... โดยพระราชบัญญัตินี้เกิดประโยชน์กับประชาชนและภาคประชาสังคมทั้งภาครัฐและองค์กรเอกชนซึ่งสอดคล้องกับกฏหมายรัฐธรรมนูญแห่งราชอาณาจักรไทยฉบับปัจจุบันที่กำหนดให้รัฐบาลส่งเสริมให้ประชาชนและชุมชนมีความรู้ความเข้าใจที่ถูกต้องเกี่ยวกับการปกครองระบอบประชาธิปไตย อันมีพระมหากษัตริย์ทรงเป็นพระประมุข และให้มีส่วนร่วมในการพัฒนาประเทศอย่งยั่งยืน

          ดังนั้น เพื่อให้องค์กรภาคประชาสังคมมีบทบาทในการมีส่วนร่วมและเป็นหุ้นส่วนกับภาครัฐและภาคส่วนอื่น ในการพัฒนาประเทศอย่างยั่งยืน จึงเห็นควรส่งเสริมและสนับสนุนการพัฒนาศักยภาพ เพื่อสร้างความเข้มแข็งขององค์กรภาคประชาสังคมให้สามารถดำเนินการได้ โดยยึดหลักธรรมาภิบาล พร้อมส่งเสริมและสนับสนุนให้ประชาชนมีจิตสาธารณะ(Service Mind) พร้อมเข้ามามีส่วนร่วมในการพัฒนาประเทศอันจะนำไปสู่การสร้างเสริมสังคมที่อยู่ร่วมกันด้วยความรักสามัคคีปรองดองด้วยความราบรื่นและสันติสุข ส่งผลให้สังคมไทยโดยรวมเป็นสังคมที่น่าอยู่
สำหรับคนไทยทุกคนอย่างยั่งยืนต่อไป ทั้งนี้ร่างพระราชบัญญัติดังกล่าวที่ประชุมมีมติเห็นชอบให้ฝ่ายเลขานุการฯจัดทำรายละเอียดเพื่อนำเสนอที่ประชุมคณะรัฐมนตรีพิจารณาโดยเร็วต่อไป

          อนึ่ง "องค์กรภาคประชาสังคม" หมายความว่า องค์กรที่ไม่ใช่หน่วยงานของภาครัฐ ไม่ว่าจะมีสถานะเป็นนิติบุคคลหรือไม่ก็ตาม ซึ่งจัดตั้งขึ้นโดยมีวัตถุประสงค์ เพื่อประโยชน์ของสังคมและส่วนรวม โดยไม่แสวงหากำไรมาแบ่งปันกัน ทั้งนี้ไม่รวมไปถึงนิติบุคคล องค์กร หรือคณะบุคคลที่จัดตั้งหรือดำเนินการโดยพรรคการเมือง หรือมีการดำเนินการกิจกรรม ในลักษณะแสวงหาอำนาจรัฐหรือเอื้อประโยชน์ต่อพรรคการเมือง
........................................................................
                 กลุ่มประชาสัมพันธ์และเผยแพร่ สำนักโฆษก
  



ที่มา : http://www.thaigov.go.th/news/contents/details/10137