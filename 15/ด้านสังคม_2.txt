รัฐบาลไทย-ข่าวทำเนียบรัฐบาล-พม. ยกเสาเอกสร้างบ้านประชารัฐริมคลอง ชุมชนร่วมมิตรแรงศรัทธา เฟสแรก 39 หลัง เพื่อยกระดับเป็นชุมชนริมคลองน่าอยู่







                                วันพฤหัสบดีที่ 15 กุมภาพันธ์ 2561                              





    35  













   พม. ยกเสาเอกสร้างบ้านประชารัฐริมคลอง ชุมชนร่วมมิตรแรงศรัทธา เฟสแรก 39 หลัง เพื่อยกระดับเป็นชุมชนริมคลองน่าอยู่
 

   พม. ยกเสาเอกสร้างบ้านประชารัฐริมคลอง ชุมชนร่วมมิตรแรงศรัทธา เฟสแรก 39 หลัง เพื่อยกระดับเป็นชุมชนริมคลองน่าอยู่ 





         วันนี้ (15 ก.พ. 61) เวลา 09.00 น. พลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานในพิธียกเสาเอกสร้างบ้านประชารัฐริมคลอง ชุมชนร่วมมิตรแรงศรัทธา พร้อมตรวจเยี่ยมและให้กำลังใจชาวชุมชนริมคลอง อีกทั้งมอบนโยบายการดำเนินงานให้แก่เจ้าหน้าที่ที่เกี่ยวข้อง โดยมี นายสมชาติ ภาระสุวรรณ ผู้อำนวยการสถาบันพัฒนาองค์กรชุมชน (องค์การมหาชน) หน่วยงานที่เกี่ยวข้อง เครือข่ายพัฒนาชุมชนและสิ่งแวดล้อมคูคลอง และชาวชุมชนร่วมมิตรแรงศรัทธา เข้าร่วมงาน 200 คน ณ ชุมชน ร่วมมิตรแรงศรัทธา ริมคลองลาดพร้าว(คลองถนน) เขตดอนเมือง กรุงเทพฯ 

          รัฐบาลมีนโยบายในการจัดระเบียบชุมชนริมคลองเพื่อพัฒนาคุณภาพชีวิตของประชาชน ให้เกิดความมั่นคงด้านที่อยู่อาศัยและสภาพแวดล้อม อีกทั้งเป็นการเพิ่มประสิทธิภาพในการระบายน้ำ เพื่อลดปัญหาน้ำท่วมใน ระยะยาว โดยได้มอบหมายกรุงเทพมหานครสร้างเขื่อนระบายน้ำ และกระทรวงการพัฒนาสังคมและความมั่นคง ของมนุษย์ (พม.) โดยสถาบันพัฒนาองค์กรชุมชน (องค์การมหาชน ) หรือ พอช. ดำเนินโครงการพัฒนาที่อยู่อาศัยชุมชนริมคลอง หรือ "บ้านประชารัฐริมคลอง” ซึ่งขณะนี้ มีความคืบหน้าในการก่อสร้างบ้านเสร็จเรียบร้อยแล้วรวม 1,056 ครัวเรือน ในพื้นที่ 18 ชุมชน และอยู่ระหว่างการก่อสร้าง จำนวน 1,297 ครัวเรือน ในพื้นที่ 18 ชุมชน อีกทั้งยังมีอีกประมาณ 100 ครัวเรือน ที่เริ่มก่อสร้างบ้าน
 
            สำหรับชุมชนร่วมมิตรแรงศรัทธา ตั้งอยู่ภายในซอยพหลโยธิน 69/7 เขตดอนเมือง กรุงเทพฯ เป็นชุมชนเดียวในเขตดอนเมือง ซึ่งดำเนินการตามรูปแบบปรับปรุงในที่ดินเดิม โดยมีบ้านเรือนทั้งหมด 351 หลัง จำนวน 370 ครัวเรือน มีผู้เข้าร่วมโครงการ "บ้านประชารัฐริมคลอง” จำนวน 171 ราย โดยเช่าที่ดินจากกรมธนารักษ์บนพื้นที่ 9 ไร่เศษ เพื่อก่อสร้างบ้านเฟสแรก จำนวน 39 หลัง เป็นบ้านแถว 2 ชั้น ขนาด 4.5 x 5.5 เมตร หลังจากนั้น จึงจะเริ่มสร้างใน เฟสต่อไป ซึ่งใช้ระยะเวลาก่อสร้างในแต่ละเฟสประมาณ 6-8 เดือน ทั้งนี้ พอช. ได้อนุมัติงบสินเชื่อ เพื่อก่อสร้างบ้าน 39 หลัง จำนวน 10.8 ล้านบาท และให้การสนับสนุนในด้านต่างๆ อาทิ 1) งบช่วยเหลือผู้ได้รับผลกระทบครัวเรือนละ 72,000 บาท 2) งบสาธารณูปโภคส่วนกลางครัวเรือนละ 50,000 บาท 3) งบอุดหนุนการก่อสร้างบ้านครัวเรือนละ 25,000 บาท สำหรับแบบบ้านมีทั้งหมด 5 แบบ คือ 1) บ้านแถว 1 ชั้น ขนาด 4.5 x 5.5 เมตร จำนวน 5 หลัง 2) บ้านแถว 2 ชั้น ขนาด 6.5 x 5.5 เมตร จำนวน 18 หลัง 3) บ้านเดี่ยว 1 ชั้น ขนาด 4.7 x 7.2 เมตร จำนวน 1 หลัง 4) บ้านแถว 2 ชั้น ขนาด 4.5 x 5.5 เมตร จำนวน 150 หลัง และ 5) บ้านแถว 2 ชั้น ขนาด 4.5 x 5.5 เมตร และ 6.5 x 5.5 เมตร จำนวน 9 หลัง รวมทั้งหมด 183 หลัง ซึ่งขณะระหว่างการก่อสร้างบ้าน จะมีการจัดหาบ้านพักชั่วคราวในชุมชน จำนวน 40 หลัง เพื่อรองรับชาวชุมชน และส่วนที่เหลือจะต้องเช่าที่พักชั่วคราวภายนอกชุมชน โดยทาง พอช. ให้การสนับสนุนค่าเช่าเดือนละ 3,000 บาทต่อครัวเรือน รวมระยะเวลา 6 เดือน 

            ทั้งนี้ หลังจากก่อสร้างบ้านเสร็จเรียบร้อยแล้ว กระทรวง พม. จะร่วมกับหน่วยงานที่เกี่ยวข้องในพื้นที่เพื่อยกระดับพัฒนาคุณภาพชีวิตที่ดีของพี่น้องชาวชุมชน ทั้งด้านเศรษฐกิจ โดยการส่งเสริมประกอบอาชีพ ด้านสังคม โดยการส่งเสริมกิจกรรมผู้สูงอายุ เด็ก และสตรี และด้านสิ่งแวดล้อม โดยการส่งเสริมการมีส่วนร่วมของชาวชุมชน ให้ช่วยกันดูแลและพัฒนาสภาพแวดล้อมในชุมชนที่ถูกสุขลักษณะ และลำคลองที่ใสสะอาด เพื่อยกระดับเป็นชุมชน ริมคลองที่สวยงาม น่าอยู่ และสามารถพัฒนาเป็นแหล่งท่องเที่ยวทางน้ำได้ต่อไป 



ที่มา : http://www.thaigov.go.th/news/contents/details/10118