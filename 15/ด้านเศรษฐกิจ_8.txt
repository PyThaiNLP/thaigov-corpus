รัฐบาลไทย-ข่าวทำเนียบรัฐบาล-กอช. ร่วม มท. ฝาก “นายอำเภอ” ทั่วประเทศส่งเสริม กำนัน ผู้ใหญ่บ้าน และประชาชน รับสิทธิรัฐสมทบเงินออมเพื่อบำนาญ ขานรับโครงการ “ไทยนิยม ยั่งยืน”







                                วันพฤหัสบดีที่ 15 กุมภาพันธ์ 2561                              





    67  





      พิมพ์    
     
    
















   กอช. ร่วม มท. ฝาก “นายอำเภอ” ทั่วประเทศส่งเสริม กำนัน ผู้ใหญ่บ้าน และประชาชน รับสิทธิรัฐสมทบเงินออมเพื่อบำนาญ ขานรับโครงการ “ไทยนิยม ยั่งยืน”
 

   กองทุนการออมแห่งชาติ หรือ กอช. และ กระทรวงมหาดไทย พร้อมส่งเสริมการออมเพื่อบำนาญ รณรงค์ให้ กำนัน ผู้ใหญ่บ้าน อส. อปพร. และประชาชนในพื้นที่ สมัครเป็นสมาชิก กอช. รับสิทธิรัฐสมทบเงินออมเพื่อบำนาญ เป็นการสร้างเสริม “วิถีไทยวิถีพอเพียง” 





กองทุนการออมแห่งชาติ หรือ กอช. และ กระทรวงมหาดไทย พร้อมส่งเสริมการออมเพื่อบำนาญ โดยนายบุญธรรม เลิศสุขีเกษม รองปลัดกระทรวงมหาดไทย มอบนโยบายให้นายอำเภอทั้ง 878 อำเภอทั่วประเทศ รณรงค์ให้ กำนัน ผู้ใหญ่บ้าน อส. อปพร. และประชาชนในพื้นที่ สมัครเป็นสมาชิก กอช. รับสิทธิรัฐสมทบเงินออมเพื่อบำนาญ เป็นการสร้างเสริม “วิถีไทยวิถีพอเพียง” มีวินัยการออมในทุกช่วงอายุ ซึ่งเป็นส่วนหนึ่งในแนวทางการขับเคลื่อนพัฒนาประเทศ ตามโครงการ “ไทยนิยม ยั่งยืน”
 
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. และกระทรวงมหาดไทย พร้อมดำเนินการภายใต้นโยบายการขับเคลื่อนพัฒนาประเทศ ตามโครงการ “ไทยนิยม ยั่งยืน” โดย กอช. เป็นหนึ่งในเนื้อหาชุดความรู้เรื่องที่ 4 “วิถีไทยวิถีพอเพียง” ในการสร้างเสริมวินัยการออมในทุกช่วงอายุ จากชุดความรู้ทั้งหมด 10 เรื่อง ซึ่งวิทยากรท้องถิ่นภายใต้โครงการ “ไทยนิยม ยั่งยืน” จะได้ถ่ายทอดให้ประชาชนในพื้นที่ได้รู้จักและเข้าใจสิทธิการรับเงินสมทบจากรัฐ ผ่านการออมกับ กอช. พร้อมโอกาสรับบำนาญตลอดชีวิต
 
โดยในงาน “การประชุมมอบแนวทางการขับเคลื่อนพัฒนาประเทศตามโครงการไทยนิยม ยั่งยืน ให้แก่ปลัดจังหวัด นายอำเภอ และผู้บริหารส่วนกลาง” จัดโดย กรมการปกครอง กระทรวงมหาดไทย เมื่อวันที่ 8 กุมภาพันธ์ 2561 พล.อ.อนุพงษ์ เผ่าจินดา รัฐมนตรีว่าการกระทรวงมหาดไทย มอบนโยบายให้แก่ปลัดจังหวัดทั้ง 76 จังหวัด นายอำเภอทั้ง 878 อำเภอ และผู้บริหารส่วนกลาง สังกัดกระทรวงมหาดไทย เกี่ยวกับการคัดเลือกบุคลากรในพื้นที่ เป็นวิทยากรขับเคลื่อนการพัฒนาประเทศ ตามโครงการ “ไทยนิยม ยั่งยืน” เพื่อถ่ายทอดชุดความรู้ 10 เรื่องให้ประชาชนในพื้นที่ ซึ่ง กอช. พร้อมที่จะสนับสนุนการปฏิบัติหน้าที่ของวิทยากรท้องถิ่นอย่างเต็มประสิทธิภาพ
 
ขณะที่ นายบุญธรรม เลิศสุขีเกษม รองปลัดกระทรวงมหาดไทย ได้มอบนโยบายให้นายอำเภอทั้ง 878 อำเภอทั่วประเทศ แจ้งรณรงค์ให้ กำนัน ผู้ใหญ่บ้าน ในการประชุมประจำเดือน มาสมัครเป็นสมาชิก กอช. รับสิทธิรัฐสมทบเงินออมเพื่อบำนาญ พร้อมประชาสัมพันธ์ให้ อาสารักษาดินแดน (อส.) อาสาสมัครป้องกันภัยฝ่ายพลเรือน (อปพร.) รวมทั้งประชาชนที่มีสิทธิรัฐสมทบเงินออมเพื่อบำนาญ ให้มาสมัครเป็นสมาชิก กอช.
 
ตรวจสอบสิทธิรัฐสมทบเงินออมเพื่อบำนาญได้ที่ เว็บไซต์ กอช. www.nsf.or.th หรือสอบถามข้อมูลเพิ่มเติมได้ที่ สายด่วนเงินออม โทร.02-017-0789 วันจันทร์-ศุกร์ เวลา 08.30-17.30 น. / Facebook : กองทุนการออมแห่งชาติ-กอช. / Line: @nsf.th และสมัครเป็นสมาชิก กอช. รับสิทธิ์รัฐสมทบเงินออมเพื่อบำนาญ สามารถนำบัตรประจำตัวประชาชนไปติดต่อสมัครได้ที่ ธนาคารกรุงไทย ธนาคารออมสิน ธ.ก.ส. ธอส. ทุกสาขา สำนักงานคลังจังหวัดทุกแห่ง สถาบันการเงินชุมชนที่เข้าร่วม และเครือข่ายรับสมัครสมาชิก กอช. ทั่วประเทศ .....กอช. คุณออม รัฐช่วยออม คุณได้บำนาญ….. 



ที่มา : http://www.thaigov.go.th/news/contents/details/10125