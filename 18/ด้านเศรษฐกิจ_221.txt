รัฐบาลไทย-ข่าวทำเนียบรัฐบาล-บตท. แนะคนไทยเลือกดอกเบี้ยบ้านคงที่ระยะยาว ลดความเสี่ยงช่วงดอกเบี้ยขาขึ้น

วันอังคารที่ 12 มิถุนายน 2561
บตท. แนะคนไทยเลือกดอกเบี้ยบ้านคงที่ระยะยาว ลดความเสี่ยงช่วงดอกเบี้ยขาขึ้น
หากประชาชนที่กำลังตัดสินใจจะซื้อบ้าน  หรือเปลี่ยนแปลงอัตราดอกเบี้ยบ้านในช่วงนี้ เพื่อลดความเสี่ยงจากอัตราดอกเบี้ยที่จะสูงขึ้นในอนาคต ขอแนะนำให้เลือก "อัตราดอกเบี้ยคงที่ระยะยาว" เพื่อป้องกันความเสี่ยงที่จะเกิดขึ้นกับตัวท่านเอง
นางวสุกานต์ วิศาลสวัสดิ์ กรรมการและผู้จัดการ บรรษัทตลาดรองสินเชื่อที่อยู่อาศัย หรือ "บตท." รัฐวิสาหกิจ สังกัดกระทรวงการคลัง  เปิดเผยว่า  "การประชุมนโยบายการเงินของธนาคารกลางสหรัฐฯ (เฟด) ในวันที่ 12 -13 มิ.ย. ซึ่งหลายฝ่ายคาดว่า เฟดจะมีมติปรับขึ้นอัตราดอกเบี้ยนโยบาย  รวมถึงการแข่งขันตลาดสินเชื่อบ้านในบ้านเราที่สูงขึ้นอย่างต่อเนื่อง  โดยเฉพาะสถาบันการเงินหลายแห่งต้องการมาร์จิ้นจากการปล่อยสินเชื่อบ้านที่มี
ความเสี่ยงต่ำและมีหลักประกันเพื่อทดแทนรายได้ค่าธรรมเนียม ประกอบกับจีดีพีในไตรมาสแรกขยายตัวร้อยละ 4.2  ซึ่งจะส่งผลให้แบงก์พาณิชย์มีการปล่อยสินเชื่อเพิ่มขึ้น กูรูหลายท่านคาดว่าจะมีสัญญาณการปรับขึ้นดอกเบี้ยในอนาคต และเมื่อมีการปรับขึ้นดอกเบี้ย ค่าใช้จ่ายดอกเบี้ยย่อมสูงขึ้น และส่งผลกระทบกับผู้กู้สินเชื่อบ้าน หรือผู้ที่กำลังจะเลือกหาซื้อบ้าน ซึ่งจะทำให้มีภาระจะต้องผ่อนชำระค่างวดบ้านมากขึ้นด้วย
ดังนั้นหากประชาชนที่กำลังตัดสินใจจะซื้อบ้าน  หรือเปลี่ยนแปลงอัตราดอกเบี้ยบ้านในช่วงนี้ เพื่อลดความเสี่ยงจากอัตราดอกเบี้ยที่จะสูงขึ้นในอนาคต ขอแนะนำให้เลือก "อัตราดอกเบี้ยคงที่ระยะยาว" เพื่อป้องกันความเสี่ยงที่จะเกิดขึ้นกับตัวท่านเอง เพราะนั่นหมายถึง  เมื่อดอกเบี้ยสูงขึ้น ค่างวดผ่อนบ้านจะสูงขึ้น  ในฐานะที่ บตท. เป็นรัฐวิสาหกิจในสังกัดกระทรวงการคลัง  ที่มีหน้าที่ส่งเสริมให้มีอัตราดอกเบี้ยคงที่ระยะยาวในตลาดสินเชื่อบ้าน เพื่อช่วยคนกู้บ้าน  ป้องกันความเสี่ยงช่วงดอกเบี้ยบ้านที่มีแนวโน้มจะสูงขึ้น  เป็นการวางแผนการเงินของตัวเองและเงินในกระเป๋าให้มีประสิทธิภาพมากขึ้น  เพราะเข้าใจว่าเวลาค่าใช้จ่ายสูงขึ้น  ย่อมมีผลกระทบกับกำลังซื้อและเงินออมของเราย่อมลดลงตามไปด้วย  ซึ่งจะส่งผลต่อความเป็นอยู่และคุณภาพชีวิตที่ไม่มีความสุข  กับภาระค่าใช้จ่ายที่เราไม่ได้คิดวางแผนล่วงหน้า  "สินเชื่อบ้านที่มีอัตราดอกเบี้ยคงที่ระยะยาว"   จึงเป็นทางออกสำหรับผู้กู้สินเชื่อบ้าน  สามารถวางแผนการใช้เงินได้อย่างมีประสิทธิภาพมากขึ้น"
ปัจจุบัน บตท. ใช้จุดแข็งจากการทำ Securitization เพื่อพัฒนาตลาดรองสินเชื่อที่อยู่อาศัย มีผลิตภัณฑ์สินเชื่อบ้านดอกเบี้ยคงที่ระยะยาว 3 ปี  5 ปี และ 10 ปี  เพื่อเป็นทางเลือกเสนอให้กับลูกค้า บตท. โดยสามารถเลือกได้ตามความต้องการและความพร้อมของลูกค้า  เช่น ดอกเบี้ยคงที่ 3 ปี  และ  5 ปี เฉลี่ยอยู่ที่ 4.27%  สำหรับคงที่  10 ปี เฉลี่ย  5%  (ปัจจุบัน MRR เท่ากับ 7.12%)  ซึ่งในอนาคต บตท. มีแผนจะพัฒนาผลิตภัณฑ์สินเชื่อบ้านอัตราดอกเบี้ยคงที่ที่มีระยะเวลายาวมากขึ้น  เพื่อรองรับความต้องการของลูกค้า รวมถึงพัฒนาตลาดเงินและตลาดทุนตามพันธกิจ
สื่อมวลชนต้องการข้อมูลเพิ่มเติม กรุณาติดต่อ
• ฝ่ายสื่อสารองค์กร บรรษัทตลาดรองสินเชื่อที่อยู่อาศัย (บตท.) โทร. 02-018-3666 ต่อ 3627 หรือ E-mail : chidkwan_h@smc.or.th

ที่มา : http://www.thaigov.go.th/news/contents/details/12975
