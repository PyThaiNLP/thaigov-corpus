รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุมคณะกรรมการนโยบายและพัฒนาการศึกษา ครั้งที่ 1/2559 เห็นชอบในหลักการร่างแผนปฏิบัติการ คปก. ระยะที่ 2







                                วันจันทร์ที่ 17 ตุลาคม 2559                              





    338  













   นายกรัฐมนตรีเป็นประธานประชุมคณะกรรมการนโยบายและพัฒนาการศึกษา ครั้งที่ 1/2559 เห็นชอบในหลักการร่างแผนปฏิบัติการ คปก. ระยะที่ 2
 

   นายกรัฐมนตรีเป็นประธานประชุมคณะกรรมการนโยบายและพัฒนาการศึกษา ครั้งที่ 1/59 เห็นชอบหลักการร่างแผนปฏิบัติการโครงการปริญญาเอกกาญจนาภิเษก (คปก.) ระยะที่ 2 พร้อมรับทราบความคืบหน้าการปฏิรูปการศึกษาใน 4 ประเด็นสำคัญเร่งด่วน 





วันนี้ (19 ส.ค.59) เวลา 09.30 น. ณ ห้องสีเขียว ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายและพัฒนาการศึกษา ครั้งที่ 1/2559 โดยมี พลอากาศเอก ประจิน จั่นตอง รองนายกรัฐมนตรี นายสมคิด จาตุศรีพิทักษ์ รองนายกรัฐมนตรี พลเอก ดาว์พงษ์ รัตนสุวรรณ รัฐมนตรีว่าการกระทรวงศึกษาธิการ พลเอก สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ และผู้ที่เกี่ยวข้องเข้าร่วมการประชุม สรุปสาระสำคัญของผลการประชุมดังนี้
ในวาระประธานแจ้งที่ประชุมทราบ นายกรัฐมนตรีได้กล่าวถึงความสำคัญของแนวทางการขับเคลื่อนด้านการศึกษาทั้งโครงการที่มีการดำเนินการแล้วและแผนการดำเนินการในระยะต่อไป ควรมุ่งเน้นการบูรณาการความร่วมมือกับทุกภาคส่วนทั้งภาครัฐ เอกชน รวมถึงองค์กรประชาสังคม เพื่อให้การพัฒนาด้านการศึกษามีความต่อเนื่องและเกิดความยั่งยืนในระยะยาวต่อไป
ที่ประชุมฯ ประชุมฯ รับทราบความคืบหน้าการปฏิรูปการศึกษา ประกอบด้วย 4 ประเด็นสำคัญเร่งด่วน คือ
1. โครงสร้างและการบริหารงบประมาณ โดยจัดโครงสร้างการบริหารงานใหม่ที่บูรณาการการทำงานร่วมกับทุกภาคส่วน เพื่อก่อให้เกิดประสิทธิภาพและตอบโจทย์ความต้องการของสถานศึกษาและนักเรียนที่มีความต้องการพิเศษอย่างแท้จริง
2. การบริหารงานบุคคล โดยมีการจัดทำข้อมูลแผนที่แสดงอัตราการขาด-เกินข้าราชการครู พนักงานราชการ และครูอัตราจ้าง จัดทำแผนอัตรากำลังครู การผลิตและพัฒนาครูอย่างเป็นระบบ แผนดำเนินการในการแก้ปัญหาการบรรจุ โยกย้าย และแต่งตั้ง การปรับหลักสูตรการผลิตครูที่มีคุณภาพ และการบริหารจัดการครูในโรงเรียนขนาดเล็ก
3. ระบบสารสนเทศเพื่อการบริหารและจัดการศึกษา โดยบูรณาการและพัฒนาเครือข่าย ICT /MIS ขยายการบริการ DLTV & DLIT จัดทำฐานข้อมูลผู้เรียน/บุคลากรการศึกษาที่เชื่อมโยงระหว่างสถานศึกษาทุกสังกัด
4. คุณภาพและมาตรฐานการศึกษา โดยมีแผนการดำเนินการสำคัญ อาทิ การพัฒนาทักษะการคิดวิเคราะห์ แก้ปัญหา โครงการลดเวลาเรียน เพิ่มเวลารู้ การขับเคลื่อนโครงการประชารัฐ การยกระดับภาษาอังกฤษให้กับนักเรียนและครู ปรับระบบการสอบ O-NET ปรับปรุงการประเมินและประกันคุณภาพการศึกษา การจัดให้มี STEM Education ทุกโรงเรียน ภายใน 5 ปี การสร้างระบบที่ยืดหยุ่นในการเข้าสู่การศึกษาในแต่ละระดับ เช่น กำหนดให้มีจำนวนที่นั่งให้กับนักศึกษาที่จบ ปวช. มาศึกษาต่อในระดับปริญญาตรี การจัดการศึกษาอาชีวศึกษาระบบทวิภาคี ทวิศึกษา สหกิจศึกษา และทวิวุฒิ (ได้วุฒิการศึกษาทั้งของสถาบันการศึกษาไทยและต่างประเทศ) การส่งเสริมให้นักเรียนได้เรียนตามขีดความสามารถโดยจัดให้มีแบบทดสอบความถนัด
พร้อมกันนี้ ที่ประชุมพิจารณา เรื่อง (ร่าง) แผนปฏิบัติการโครงการปริญญาเอกกาญจนาภิเษก (คปก.) ระยะที่ 2 (พ.ศ. 2560-2579) ซึ่งมีสาระสำคัญ เป็นโครงการต่อเนื่องจากโครงการในระยะที่ 1 โดยเสนอขอทุนนักศึกษาภายใต้ 3 ยุทธศาสตร์ ประกอบด้วย (1) คปก.โลกาภิวัฒน์ การให้ทุนนักศึกษาในสาขาที่สอดคล้องกับการเติบโตของอุตสาหกรรมที่เป็น new engine of growth (2) คปก. อาเซียน +6 เป็นการให้ทุนนักศึกษาอาเซียนมาเรียนในประเทศไทย โดยเฉพาะในสาขาวิชาที่ประเทศไทยมีความเข้มแข็ง (3) คปก.เพื่อหน่วยงานภาครัฐ โดยการผลิตบุคลากรระดับปริญญาเอกร่วมกับหน่วยงานรัฐที่ไม่ใช่สถาบันการศึกษา รวม 12,390 ทุน วงเงินรวม 34,380 ล้านบาท เพื่อให้ประเทศไทยมีนักวิจัย 25 คน ต่อประชากร 10,000 คน ทั้งนี้ ภายใต้แผนปฏิบัติการ เสนอให้มีการจัดตั้งคณะกรรมการกำกับทิศทางสาขาวิจัยและสัดส่วนที่จะให้ทุน ให้เป็นไปในทิศทางที่สอดคล้องกับการพัฒนาประเทศ และกำหนดกรอบการประเมินทุก 5 ปี โดยให้ครอบคลุมตั้งแต่การพัฒนาโครงการจนโครงการแล้วเสร็จ
โดยที่ประชุมมีข้อสังเกตว่า การให้โจทย์ในการวิจัยควรพิจารณาให้ครอบคลุมกับทุกกลุ่มอุตสาหกรรม ทั้งอุตสาหกรรมเดิมและอุตสาหกรรมใหม่ของประเทศ และกำหนดกลุ่มเป้าหมายให้ชัดเจน อาทิ กลุ่มภาคเอกชน ข้าราชการ ประชาชนทั่วไป และให้พิจารณาถึงความซ้ำซ้อนการให้ทุนการศึกษาของประเทศซึ่งมีหลายหน่วยงานดำเนินการอยู่ และควรเพิ่มเติมหลักสูตรระยะสั้นเพื่อเน้นกระบวนการคิดในเชิงกว้าง เพื่อเสริมต่อกับการเรียนปริญญาเอกที่เน้นการสร้างความรู้ในเชิงลึกให้กับทั้งนักวิชาการรุ่นใหม่และรุ่นเก่า รวมถึงอาจจัดให้มีหลักสูตรที่ใช้เวลาสั้นกว่าการศึกษาต่อในระดับปริญญาเอกในการสร้างนักวิจัย ตลอดจนควรมีการส่งเสริมอาชีพนักวิจัยโดยเฉพาะกลุ่มคนที่มีความสนใจในการทำการวิจัยอย่างแท้จริง และควรมีการสร้างกลไกการรับรองมาตรฐานและกำหนดค่าตอบแทนที่เหมาะสมให้กับอาชีพนักวิจัย เพื่อสร้างกำลังใจและพัฒนาความก้าวหน้าทางอาชีพ นอกจากนี้ ควรสร้างกลไกในการรวมกลุ่มบัณฑิตปริญญาเอกโดยเฉพาะผู้ที่อยู่ในต่างประเทศให้มาร่วมขับเคลื่อนการพัฒนาประเทศต่อไป
มติที่ประชุม เห็นชอบในหลักการร่างแผนปฏิบัติการ คปก. ระยะที่ 2 โดยในส่วนของการอนุมัติงบประมาณ เห็นควรให้แบ่งการดำเนินการเป็น 3 ระยะ ได้แก่ ระยะที่ 1 ปีงบประมาณ พ.ศ. 2560 ระยะที่ 2 ปีงบประมาณ พ.ศ. 2561 -2562 และระยะที่ 3 ช่วงปีงบประมาณ พ.ศ. 2563 - 2579 โดยพิจารณาจากความสำคัญและความเร่งด่วน และให้สำนักงานกองทุนสนับสนุนการวิจัย (สกว.) รับข้อสังเกตจากที่ประชุมไปพิจารณาปรับปรุงร่างแผนปฏิบัติการ เพื่อนำเสนอคณะรัฐมนตรีตามขั้นตอนต่อไป
 
-----------------------
 
กลุ่มยุทธศาสตร์และแผนการประชาสัมพันธ์ สำนักโฆษก
(ข้อมูลจากฝ่ายเลขานุการคณะกรรมการนโยบายและพัฒนาการศึกษา)
 
 
 



ที่มา : http://www.thaigov.go.th/news/contents/details/239