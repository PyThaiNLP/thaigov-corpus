รัฐบาลไทย-ข่าวทำเนียบรัฐบาล-รอง.นรม.พลเอก ธนะศักดิ์ฯให้โอวาทกลุ่มคณะนักแสดงที่ไปได้รับรางวัลการแข่งขันศิลปวัฒนธรรมในระดับเวทีนานาชาติ 







                                วันอังคารที่ 18 ตุลาคม 2559                              





    324  













   รอง.นรม.พลเอก ธนะศักดิ์ฯให้โอวาทกลุ่มคณะนักแสดงที่ไปได้รับรางวัลการแข่งขันศิลปวัฒนธรรมในระดับเวทีนานาชาติ 
 

   รอง.นรม.พลเอก ธนะศักดิ์ฯให้โอวาทกลุ่มคณะนักแสดงที่ไปได้รับรางวัลการแข่งขันศิลปวัฒนธรรมในระดับเวทีนานาชาติ  





   วันนี้ (22 สิงหาคม 2559) เวลา 14.00 น. ณ ห้องสีฟ่า ตึกสันติไมตรี ทำเนียบรัฐบาล นายวีระ โรจน์พจนรัตน์ รัฐมนตรีว่าการกระทรวงวัฒนธรรม พร้อมคณะนำคณะเยาวชน 4 กลุ่มรวม 32 คน เข้าพบ พลเอก ธนะศักดิ์ ปฏิมาประกร รองนายกรัฐมนตรี ในฐานะที่กลุ่มเยาวชนไทดังกล่าวซึ่งได้ไปสร้างชื่อเสียงให้กับประเทศไทยพร้อมทั้งได้รับรางวัลชนะเลิศจากเวทีการแข่งขันทางศิลปวัฒนธรรมระดับโลก

ทั้งนี้ รัฐมนตรีว่าการกระทรวงวัฒนธรรม ได้กล่าวรายงานพร้อมแนะนำกลุ่มเยาวชนไทยทั้ง 4 กลุ่ม ที่ได้ไปสร้างผลงานและสร้างชื่อเสียงให้กับประเทศ ได้แก่
- คณะนักร้องประสานเสียงเยาวชนไทย จำนวน 25 คน (Thai Youth Choir) หรือ TYC เดินทางทางไปแข่งขัน World Choir Games 2016 ได้รับรางวัล 2 เหรียญทองในสาขา Youth Choir of Equal voices หรือสาขาคณะนักร้องประสานเสียงเยาวชนหญิง อายุระหว่าง 12 - 21 ปี และสาขา Musica Sacara With accompaniment หรือบทเพลงศาสนามีเครื่องดนตรีประกอบ โดยนายอธิชัย ตระกูลเดช เป็นผู้อำนวยเพลง

- คณะเยาวชนจากการแข่งขัน World Championships of Performing Arts (WCOPA) ครั้งที่ 20 มีการแข่งขันเมื่อวันที่ 7 – 17 กรกฎาคม 2559 ณ ลองบีช เพอร์ฟอร์มมิ่งอาร์ต เซ็นเตอร์ ประเทศสหรัฐอเมริกา นั้น ในปีนี้มีตัวแทนจาก 61 ประเทศเข้าร่วมชิงเหรียญทอง และเงินรางวัลรวมมูลค่ากว่า 450,000 ดอลลาร์ โดย คณะของนาย ธชย ประทุมวรรณ หรือ เก่ง The Voice ได้รับรางวัลชนะเลิศจาการประกวดดังกล่าว

- คณะเยาวชนจากการแข่งขัน WCOPA ครั้งที่ 20 จำนวน 4 คน ได้นำชุดที่ได้รับรางวัลมาแสดง ประกอบด้วย เด็กหญิงเอวิตา จันดาวงค์ ผู้ได้รับรางวัลจากการแข่งขัน World Championships of Performing Arts 2016 จำนวน 1 เหรียญทอง 3 เหรียญเงิน และเหรียญ Team Spirit (เหรียญรวมของทีมชาติไทย)
นางศรินภัสร์ จันดาวงค์ ผู้ออกแบบชุดที่ได้รับรางวัล WCOPA’s 2016 Exceptional Designer

นางพิกุล ชุมพล ผู้ออกแบบชุด ที่ได้รับรางวัล WCOPA’s 2016 Exceptional Designer

นางสาวรัตติกาล โชควิทยานุกูล ผู้ช่วยผู้อำนวยการ World Championships of Performing Arts ประจำประเทศไทย (ทำหน้าที่แทน ผู้อำนวยการ World Championships of Performing Arts ประจำประเทศไทย

- คณะนาฏยบูรพา มี อาจารย์เด่น หาเลิศ เป็นประธานชมรมนาฏบูรพา สมาชิกประกอบด้วยเยาวชนที่มีใจรักหุ่นละครเล็ก อายุระหว่าง 7 – 25 ปี ทั้งในระดับ ประถม มัธยม มหาวิทยาลัย หลากหลายสถาบันกว่า 70 คน ได้รับคัดเลือกจาก 500 ทีมทั่วโลกให้เป็น 1 ใน 50 ทีมที่เข้ารอบรายการ World Puppet Carnival ซึ่งเป็นรายการประกวดหุ่นระดับโลกเพื่อจัดสุดยอดการแสดงหุ่นของโลกว่าใครเป็น The Best ซึ่งละครหุ่นละครเล็กโจหลุยย์ได้รับรางวัลนี้เมื่อปี 2551 และในปีนี้ ทีม “นาฏยบูรพา” ได้ส่งคลิปเข้าร่วมและผ่านการคัดเลือกให้เป็น 1 ใน 50 ทีมที่ร่วมแสดงแข่งขันที่ประเทศโปแลนด์ ในวันที่ 24 – 30 กันยายน ศกนี้ ซึ่งกระทรวงวัฒนธรรมให้การช่วยเหลือจำนวน 400,000 บาท

โอกาสนี้ รองนายกรัฐมนตรี ได้กล่าวให้โอวาทสรุปความว่า รัฐบาลขอชื่นชมในความพยายามและความมุ่งมั่นตั้งใจของทุกคน ในการฝึกซ้อมและการแข่งขัน ซึ่งประสบความสำเร็จเป็นที่น่าพึงพอใจของทุกฝ่ายและเป็นเรื่องที่ต้องขอชื่นชม ในนามของรัฐบาล รองนายกรัฐมนตรีขอแสดงความยินดีกับคณะเยาวชนผู้ได้รับรางวัลทุกคน และขอเป็นกำลังใจให้กับคณะนักแสดงตลอดจนผู้ที่อยู่เบื้องหลังความสำเร็จทั้ง ผู้ปกครอง ครู อาจารย์ ผู้ฝึกสอน และหน่วยงานที่ให้การสนับสนุน โดยเฉพาะอย่างยิ่งกระทรวงวัฒนธรรมและขอให้ตั้งใจสร้างชื่อเสียงให้กับประเทศไทยต่อไป พร้อมชื่นชมคณะนักแสดงที่ใช้ทุนของตัวเองจนกระทั่งประสบความสำเร็จเป็นอย่างดี พร้อมขอให้ใส่ใจในการศึกษาอย่างต่อเนื่องเพื่ออนาคตที่ดีและเป็นกำลังสำคัญในการพัฒนาประเทศต่อไป
 
********************************
กลุ่มประชาสัมพันธ์และเผยแพร่ สำนักโฆษก
อภิวัฒน์/รายงาน
ดวงใจ/ตรวจ



ที่มา : http://www.thaigov.go.th/news/contents/details/248