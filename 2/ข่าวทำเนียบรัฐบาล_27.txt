รัฐบาลไทย-ข่าวทำเนียบรัฐบาล-รมต.นร. หม่อมหลวงปนัดดาฯ กล่าวให้โอวาทแก่คณะเยาวชนในพื้นที่จังหวัดนราธิวาส ที่เข้าร่วมโครงการ “เยาวชนสานใจชายแดนใต้







                                วันจันทร์ที่ 17 ตุลาคม 2559                              





    334  













   รมต.นร. หม่อมหลวงปนัดดาฯ กล่าวให้โอวาทแก่คณะเยาวชนในพื้นที่จังหวัดนราธิวาส ที่เข้าร่วมโครงการ “เยาวชนสานใจชายแดนใต้
 

   รมต.นร. หม่อมหลวงปนัดดาฯ กล่าวให้โอวาทแก่คณะเยาวชนในพื้นที่จังหวัดนราธิวาส ที่เข้าร่วมโครงการ “เยาวชนสานใจชายแดนใต้ 





วันนี้ (26 สิงหาคม 2559) เวลา 14.00 น. ณ ห้องประชุม ชั้น 3 อาคารมงคลอาภา มหาวิทยาลัยเทคโนโลยีราชมงคลพระนคร ถนนสามเสน เขตดุสิต กรุงเทพฯ พันโท ตรีชาติ จันทร์น้อย หัวหน้าฝ่ายกิจการพลเรือน หน่วยเฉพาะกิจนราธิวาส ได้นำ หม่อมหลวงปนัดดา ดิศกุล รัฐมนตรีประจำสำนักนายกรัฐมนตรี ได้กล่าวมอบโอวาทให้แก่คณะเยาวชนในพื้นที่จังหวัดนราธิวาส ที่เข้าร่วมโครงการ “เยาวชนสานใจชายแดนใต้” จำนวน 120 คน ในโอกาสเดินทางมาทัศนศึกษาเรียนรู้สภาพสังคมของประชาชนในพื้นที่กรุงเทพมหานครและจังหวัดพระนครศรีอยุธยา และร่วมลงนามถวายพระพรพระบาทสมเด็จพระเจ้าอยู่หัว ณ ศาลาสหทัยสมาคม ภายในพระบรมมหาราชวัง

หลังจากที่คณะเยาวชนดังกล่าวเยี่ยมชมทำเนียบรัฐบาลแล้วคณะเยาวชนดังกล่าวได้เดินทางมายังห้องประชุมชั้น 3 ของอาคารมงคลอาภา มหาวิทยาลัยเทคโนโลยีราชมงคลพระนครโดยรัฐมนตรีประจำสำนักนายกรัฐมนตรี ได้กล่าวให้โอวาทพร้อมบรรยายพิเศษว่า ประเทศไทยแบ่งการปกครองเป็น 3 ส่วน ได้แก่ ส่วนกลาง ประกอบด้วย 19 กระทรวง และ 1 สำนักนายกรัฐมนตรีที่เทียบเท่ากระทรวง ส่วนที่สองประกอบด้วย 76 จังหวัดและ 878 อำเภอ ตลอดจนส่วนที่สามประกอบด้วยองค์การ บริหารส่วนจังหวัด เทศบาล (เทศบาลนคร เทศบาลเมืองและเทศบาลตำบล) และองค์การบริหารส่วนตำบลรวมทั้งมีกรุงเทพมหานครและเมืองพัทยา ซึ่งปกครองในลักษณะเขตพิเศษ

ทั้งนี้ ประเทศไทยได้แบ่งงบประมาณรายรับรายจ่ายของงบประมาณแผ่นดินในการพัฒนาประเทศทางด้านเศรษฐกิจและสังคม อย่างไรก็ตามประเทศไทยเป็นประเทศที่มีพระมหากษัตริย์ซึ่งทรงเป็นแบบอย่างที่ดีของปวงชนชาวไทยและของชาวอาเซียน ตลอดจนทรงมอบพระราชาอำนาจให้รัฐบาลเป็นตัวแทนต่างพระเนตรพระกรรณ ในการบริหารราชการแผ่นดิน เพื่อบำบัดทุกข์บำรุงสุขประชาชนให้มีคุณภาพชีวิตที่ดีขึ้น จึงขอให้ประชาชนชาวไทยทุกภาคส่วนและทุกกลุ่มทุกฝ่าย มีความรักสามัคคีกันเพื่อร่วมกันมุ่งมั่นสร้างสรรค์ และพัฒนาชาติบ้านเมืองให้เจริญก้าวหน้าต่อไป

ตอนท้ายของการเข้าพบรัฐมนตรีประจำสำนักนายกรัฐมนตรีในครั้งนี้ คณะเยาวชนได้ชมวีดีทัศน์ “7 ทศวรรษ ใต้ร่มพระบารมี” เพื่อเทิดพระเกียรติพระบาทสมเด็จพระเจ้าอยู่หัวซึ่งทรงประกอบพระราชกรณียกิจจำนวนมากมายให้แก่พสกนิกรของไทยตลอด 70 ปีที่ผ่านมาเพื่อให้คนไทยทุกคนมีความเป็นอยู่ที่ดีขึ้นอย่างต่อเนื่อง พร้อมกันนี้ รัฐมนตรีประจำสำนักนายกรัฐมนตรี ได้มอบรางวัลและของที่ระลึกให้แก่เยาวชนฯ ที่สามารถตอบคำถามได้ถูกต้อง พร้อมถ่ายภาพหมู่ร่วมกัน ณ บริเวณห้องประชุมดังกล่าว
************************
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ




ที่มา : http://www.thaigov.go.th/news/contents/details/265