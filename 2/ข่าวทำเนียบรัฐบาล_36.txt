รัฐบาลไทย-ข่าวทำเนียบรัฐบาล-นรม. เชิญชวนข้าราชการ/เจ้าหน้าที่ของรัฐและประชาชนร่วมกันรณรงค์ “แต่งผ้าไทยใส่ผ้าซิ่น”







                                วันจันทร์ที่ 17 ตุลาคม 2559                              





    941  













   นรม. เชิญชวนข้าราชการ/เจ้าหน้าที่ของรัฐและประชาชนร่วมกันรณรงค์ “แต่งผ้าไทยใส่ผ้าซิ่น”
 

   นรม. เชิญชวนข้าราชการ/เจ้าหน้าที่ของรัฐและประชาชนร่วมกันรณรงค์ “แต่งผ้าไทยใส่ผ้าซิ่น” 





วันนี้ (30 สิงหาคม 2559) เวลา 09.00 น. ณ บริเวณหน้าตึกไทยคู่ฟ้า ทำเนียบรัฐบาล ก่อนการประชุมคณะรัฐมนตรี นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมืองและคณะมาพบ พลเอก ประยุทธ์ จันทร์โอชา นายกรัฐมนตรี เพื่อสนับสนุนแนวคิดนายกรัฐมนตรีเรื่องการรณรงค์ให้ข้าราชการ/เจ้าหน้าที่ของรัฐและประชาชนร่วมกันรณรงค์ “แต่งผ้าไทยใส่ผ้าซิ่น” เพื่อสนับสนุนให้เป็นต้นแบบในการแต่งกายด้วยผ้าไทยกันอย่างกว้างขวาง

ทั้งนี้ ผ้าซิ่นนับเป็นความภาคภูมิใจอย่างหนึ่งของหญิงไทยในสมัยโบราณ การทอผ้าเป็นงานในบ้าน ลูกผู้หญิง ซึ่งมีหน้าที่ทอผ้า แม่จะสั่งสอนให้ลูกสาวฝึกทอผ้าจนชำนาญ แล้วทอผ้าผืนงามสำหรับใช้ในโอกาสพิเศษ เช่น งานแต่งงาน งานบวช หรืองานบุญประเพณีต่าง ๆ การนุ่งผ้าซิ่นของผู้หญิงจึงเป็นเสมือนการแสดงฝีมือของตนให้ปรากฏ ซึ่งผ้าซิ่นที่ทอได้จะมีความสวยงาม และมีฝีมือดี จึงเป็นที่กล่าวขวัญและชื่นชมอย่างกว้างขวาง

นอกจากนี้ ผ้าซิ่นของไทยมักจะแบ่งได้เป็นสองลักษณะ อย่างแรกคือ ผ้าซิ่นสำหรับใช้ทั่วไป มักจะไม่มีลวดลาย ทอด้วยผ้าฝ้ายหรือด้ายโรงงาน (ในสมัยหลัง) อาจใส่ลวดลายบ้างเล็กน้อยในเนื้อผ้า อีกอย่างหนึ่ง ผ้าซิ่นสำหรับใช้ในโอกาสพิเศษมักจะทอด้วยความประณีตเป็นพิเศษ มีการใส่ลวดลาย สีสันงดงาม และใช้เวลาทอนานนับแรมเดือน ขนาดและลักษณะของผ้าซิ่นนั้นขึ้นกับฝีมือ รสนิยม กระบวนการทอในแต่ละท้องถิ่น และยังขึ้นกับขนาดของกี่ทอด้วย การทอผ้าด้วยกี่หน้าแคบ จะได้ผ้าที่แคบ ผ้าซิ่นสำหรับใช้จริงจึงต้องนำมาต่อเป็นผืนให้กว้างขึ้น อย่างไรก็ตาม ผ้าซิ่นในปัจจุบันจะทอด้วยกี่หน้ากว้าง ไม่ต้องต่อผืนอย่างในสมัยโบราณอีกต่อไป

โอกาสนี้ นายกรัฐมนตรีได้กล่าวทักทายข้าราชการเจ้าหน้าที่ในสังกัดสำนักเลขาธิการนายกรัฐมนตรีที่ ร่วมกันรณรงค์แต่งกายด้วยผ้าไทยและสวมใส่ผ้าซิ่น ซึ่งนายกรัฐมนตรีสนับสนุนและเห็นด้วยกับการแต่งกายด้วยผ้าไทยให้เป็นที่แพร่หลาย โดยย้ำว่าไม่จำเป็นต้องใช้ผ้าไทยที่มีราคาค่อนข้างแพง

----------------------------------------
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ



ที่มา : http://www.thaigov.go.th/news/contents/details/274