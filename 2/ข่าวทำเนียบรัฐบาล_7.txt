รัฐบาลไทย-ข่าวทำเนียบรัฐบาล-โฆษกรัฐบาล เผย ท่านนายกฯ รับทราบผลโพลล์ ถือเป็นกำลังใจในการทำงาน จากนี้รัฐบาลจะสานต่อเจตนารมณ์เดิม เร่งรัดการปฏิรูป ฝากขอบคุณประชาชนที่เชื่อมั่น พร้อมขอให้ทุกภาคส่วนสังคมช่วยกันสนั







                                วันจันทร์ที่ 17 ตุลาคม 2559                              





    384  













   โฆษกรัฐบาล เผย ท่านนายกฯ รับทราบผลโพลล์ ถือเป็นกำลังใจในการทำงาน จากนี้รัฐบาลจะสานต่อเจตนารมณ์เดิม เร่งรัดการปฏิรูป ฝากขอบคุณประชาชนที่เชื่อมั่น พร้อมขอให้ทุกภาคส่วนสังคมช่วยกันสนั
 

   โฆษกรัฐบาล เผย ท่านนายกฯ รับทราบผลโพลล์ ถือเป็นกำลังใจในการทำงาน จากนี้รัฐบาลจะสานต่อเจตนารมณ์เดิม เร่งรัดการปฏิรูป ฝากขอบคุณประชาชนที่เชื่อมั่น พร้อมขอให้ทุกภาคส่วนสังคมช่วยกันสนับสนุนให้ประเทศเดินหน้าอย่างมั่นคง 





   พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ได้รับทราบผลสำรวจจากศูนย์วิจัยมหาวิทยาลัยกรุงเทพ หรือ กรุงเทพโพลล์ ว่าประชาชนมีความพอใจในการทำงานของรัฐบาลมากขึ้น จากการสำรวจเมื่อครบ 1 ปี 6 เดือน ได้คะแนนเฉลี่ยที่ 5.92 คะแนน มาวันนี้รัฐบาลทำงานครบ 2 ปี คะแนนเพิ่มขึ้นเป็น 6.19 คะแนน ถือเป็นกำลังใจในการทำงานของรัฐบาล

“คะแนนการทำงานของรัฐบาลสูงสุด 3 อันดับแรก ได้แก่ ด้านความมั่นคงของประเทศ ด้านการบริหารจัดการ และด้านสังคมและคุณภาพชีวิต ส่วนคะแนนความพึงพอใจต่อการปฏิบัติหน้าที่ของท่านนายกฯ เมื่อครบ 1 ปี 6 เดือนได้ 7.24 คะแนน วันนี้เพิ่มขึ้นเป็น 7.57 คะแนน โดยคะแนนสูงสุด 3 อันดับแรก ได้แก่ ความเด็ดขาดกล้าตัดสินใจ ความซื่อสัตย์สุจริต และความขยันทุ่มเท

นอกจากนี้ หน่วยวิจัยของนิตยสาร ดิ อีโคโนมิสต์ นิตยสารระดับโลกที่จัดอันดับประเทศน่าอยู่ที่สุดในโลก ได้ระบุว่า กรุงเทพมหานคร เป็น 1 ใน 6 เมือง ที่มีการปรับปรุงให้น่าอยู่ขึ้นในช่วง 12 เดือนที่ผ่านมา เนื่องจากมีความมั่นคงของประชาชนดีขึ้นจากปีที่แล้ว โดยการจัดอันดับประเทศน่าอยู่พิจารณาจากคุณภาพชีวิตของประชาชน 5 ด้าน ได้แก่ ความมั่นคง สาธารณสุข วัฒนธรรม สิ่งแวดล้อม การศึกษา และโครงสร้างพื้นฐาน ซึ่งหลายเมืองถูกลดอันดับลงจากปัญหาการก่อการร้าย”

ทั้งนี้ เมืองที่ได้รับการจัดอันดับว่าเป็นเมืองที่น่าอยู่ที่สุดในโลก 3 อันดับแรกจาก 140 ประเทศทั่วโลก ได้แก่ 1. เมืองเมลเบิร์น ประเทศออสเตรเลีย 2. กรุงเวียนนา ประเทศออสเตรีย และ 3. เมืองแวนคูเวอร์ ประเทศแคนาดา ซึ่งล้วนเป็นประเทศร่ำรวยที่มีความหนาแน่นของประชากรต่ำ

พลตรี สรรเสริญ กล่าวต่อว่า ท่านนายกฯ ขอบคุณเจ้าหน้าที่รัฐทุกคนที่ตั้งใจทำงานจนเป็นที่พอใจของประชาชน และขอบคุณพี่น้องประชาชนที่เห็นความตั้งใจและเชื่อมั่นในการทำงานของรัฐบาล จากนี้รัฐบาลก็จะเดินหน้าต่อไปตาม Roadmap ที่วางไว้ โดยสานต่อเจตนารมณ์เดิมที่ตั้งใจจะเร่งรัดการปฏิรูปและวางรากฐานต่างๆ เพื่อประเทศในระยะยาว อาทิ การจัดสวัสดิการและดูแลคุณภาพชีวิตประชาชน การป้องกันปัญหาทุจริตคอร์รัปชั่นในระบบราชการและการเมือง การบริหารจัดการน้ำทั้งระบบ รวมถึงการยกระดับสินค้าเกษตรและผลิตภัณฑ์ต่างๆ ของไทยให้ได้มาตรฐานสากลขายได้ราคาดีขึ้น

“ท่านนายกฯ ขอให้เจ้าหน้าที่รัฐ ภาคเอกชน นักวิชาการ องค์กรอิสระ มูลนิธิ สื่อมวลชน และประชาชนในทุกภาคส่วนสังคม ช่วยกันสนับสนุนให้ประเทศก้าวไปข้างหน้าอย่างมั่นคง และรักษาความสงบเรียบร้อย ด้วยการเคารพกฎหมาย ไม่ส่งเสริมการทุจริตคอร์รัปชั่น ช่วยกันเป็นหูเป็นตา ตรวจสอบสิ่งผิดปกติทั้งหลายที่อาจเป็นภัยต่อสังคม ให้ความร่วมมือกับนโยบายภาครัฐ รวมถึงรับฟังข้อมูลจากแหล่งข่าวที่เชื่อถือได้อย่างครบถ้วนรอบด้าน และพิจารณาถึงข้อดีข้อเสียด้วยใจเป็นกลางก่อนตัดสินใจ พัฒนาเป็นสังคมแห่งปัญญาและการเรียนรู้ เพื่อประโยชน์สุขส่วนรวมของชาติบ้านเมืองเป็นสำคัญ” 



ที่มา : http://www.thaigov.go.th/news/contents/details/245