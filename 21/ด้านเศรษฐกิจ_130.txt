รัฐบาลไทย-ข่าวทำเนียบรัฐบาล-ออมสิน จับมือ ซีพี ออลล์ และเคาน์เตอร์เซอร์วิส ทำโครงการส่งเสริมการออมสำหรับเยาวชน

วันพุธที่ 19 กันยายน 2561
ออมสิน จับมือ ซีพี ออลล์ และเคาน์เตอร์เซอร์วิส ทำโครงการส่งเสริมการออมสำหรับเยาวชน
ออมสิน จับมือ ซีพี ออลล์ และเคาน์เตอร์เซอร์วิส ทำโครงการส่งเสริมการออมสำหรับเยาวชน "เด็กดี ออมฟรี 24 ชั่วโมง" ผ่านเคาน์เตอร์เซอร์วิส ร่วมส่งเสริมเยาวชนไทยรักการออม ฝาก-ถอน ง่าย ที่ร้านเซเว่นอีเลฟเว่น
นายชาติชาย พยุหนาวีชัย ผู้อำนวยกาธนาคารออมสิน กล่าวว่า ตามที่ธนาคารออมสินในฐานะเป็นสถาบันการเงินเพื่อการออมของประเทศ มีบทบาทในการส่งเสริมการออมให้กับประชาชนชาวไทย โดยเฉพาะการส่งเสริมการออม และสร้างวินัยทางการเงิน รวมถึงการจัดกิจกรรมเพื่อปลูกจิตสำนึกรักการออมให้กับเด็กและเยาวชนมาอย่างต่อเนื่อง อาทิ วันเด็กแห่งชาติ วันออมสิน (1 เมษายน) วันออมแห่งชาติ (31 ตุลาคม)  และโครงการสำคัญอย่าง “โครงการธนาคารโรงเรียนธนาคารออมสิน” ธนาคารจำลองในโรงเรียน หรือสถานศึกษา เพื่อเปิดโอกาสให้นักเรียน นักศึกษาเป็นผู้ดำเนินการด้วยตนเอง ภายใต้การดูแลของธนาคารออมสินสาขา ปัจจุบันมีโรงเรียนที่เป็นสมาชิกธนาคารโรงเรียนกว่า 1,200 แห่งทั่วประเทศ ซึ่งในปี 2559 ที่ผ่านมาธนาคารมีแนวนโยบายในการบริหารงานแบบ Customer Centric โดยยึดลูกค้าเป็นศูนย์กลาง ธนาคารออมสินจึงได้เปิดตัวธนาคารโรงเรียนรูปแบบใหม่  เป็นธนาคารโรงเรียนเสมือนจริงในรูปแบบเครือข่ายสังคมออนไลน์แบบสามมิติ หรือที่เรียกว่า Virtual School Bank ถือเป็นพัฒนาการธนาคารโรงเรียนไปอีกขั้นเพื่อตอบโจทย์คนรุ่นใหม่ในยุค Digital
“ความร่วมมือระหว่าง ธนาคารออมสิน ร่วมกับ บริษัท ซีพี ออลล์ จำกัด (มหาชน) และบริษัท เคาน์เตอร์เซอร์วิส จำกัด  ในครั้งนี้ เพื่อร่วมกันจัดทำโครงการเพื่อสังคม คือ โครงการส่งเสริมการออมสำหรับเยาวชน "เด็กดี ออมฟรี 24 ชั่วโมง" ผ่านเคาน์เตอร์เซอร์วิสถือเป็นการเพิ่มความสะดวกสบายและช่องทางการออมได้มากยิ่งขึ้น โดยสามารถออมหรือฝากเงินได้ตลอด 24 ชั่วโมง และช่องทางของการออมโดยเฉพาะผ่านเคาน์เตอร์เซอร์วิสที่มีถึง 13,000 สาขาทั่วประเทศ โดยยกเว้นค่าธรรมเนียมในการใช้บริการฝากเงินสำหรับเด็กและเยาวชนอายุ 7-20 ปี  จึงถือเป็นอีกหนึ่งโครงการความร่วมมือครั้งใหญ่ขององค์กรทั้งภาครัฐและเอกชนที่มีความสำคัญต่อการขับเคลื่อนเศรษฐกิจของประเทศ โดยจะเปิดตัวอย่างเป็นทางการ หรือเริ่มใช้บริการดังกล่าวได้ ตั้งแต่วันที่ 31 ตุลาคม 2561 เป็นต้นไป  ซึ่งตรงกับวันออมแห่งชาติด้วย
นายก่อศักดิ์ ไชยรัศมีศักดิ์ ประธานกรรมการบริหาร บริษัท ซีพี ออลล์ จำกัด (มหาชน) เปิดเผยว่า ทางบริษัท ซีพี ออลล์ จำกัด (มหาชน) และบริษัท เคาน์เตอร์เซอร์วิส จำกัด ร่วมมือกับ ธนาคารออมสิน เพื่อส่งเสริมให้ประชาชนเห็นถึงความสำคัญของการออม โดยเฉพาะการปลูกฝังวินัยรักการออมให้กับเยาวชนที่จะเป็นกำลังสำคัญในการขับเคลื่อนประเทศ  เพื่อสร้างความมั่นคงและสามารถพึ่งพาตนเองได้ในอนาคต จึงได้จัดทำโครงการส่งเสริมการออมสำหรับเยาวชน "เด็กดี ออมฟรี 24 ชั่วโมง" ผ่านเคาน์เตอร์เซอร์วิส โดยเยาวชนที่มีอายุระหว่าง 7-20 ปี ออมเงินได้ตั้งแต่ 1 บาทขึ้นไป โดยไม่มีค่าธรรมเนียมการฝากเงิน
นายวีรเดช อัครผลพานิช รองกรรมการผู้จัดการ บริษัท เคาน์เตอร์เซอร์วิส จำกัด กล่าวว่า นอกจากโครงการส่งเสริมการออมสำหรับเยาวชน "เด็กดี ออมฟรี24 ชั่วโมง" ผ่านเคาน์เตอร์เซอร์วิส ยังมีความร่วมมือระยะที่ 2 ซึ่งถือเป็นความร่วมมือทางธุรกิจ ในด้านให้บริการฝาก-ถอนเงินสด ผ่านแอปพลิเคชัน Mobile Banking (MyMo) ของธนาคารออมสิน ณ จุดให้บริการเคาน์เตอร์เซอร์วิสโดยลูกค้าธนาคารออมสินใช้บริการฝากเงินสดได้ทุกช่วงอายุ  โดยมียอดฝากสูงสุด 30,000 บาทต่อรายการสามารถฝากเงินสดได้ทุกวันตลอด  24 ชั่วโมงและสำหรับการให้บริการถอนเงินสดผ่าน MyMo My Card ที่เคาน์เตอร์เซอร์วิสในร้านเซเว่นอีเลฟเว่น ลูกค้าของธนาคารออมสินสามารถถอนได้ตั้งแต่ 1 - 5,000 บาทในช่วงเวลา 08.00- 22.00 น.โดย  คิดค่าธรรมเนียม 15 บาทต่อรายการ ซึ่งเป็นอีกช่องทางหนึ่งที่ช่วยอำนวยความสะดวกให้แก่ลูกค้าของธนาคารมากยิ่งขึ้น
ฝ่ายสื่อสารองค์กร ธนาคารออมสิน
โทร 02 299 9231 , prgsb2006@gmail.com
สำนักบริหารการสื่อสารและภาพลักษณ์ บริษัท ซีพี ออลล์ จำกัด (มหาชน)
โทร 02 071 1921 , PR@cpall.co.th

ที่มา : http://www.thaigov.go.th/news/contents/details/15491
