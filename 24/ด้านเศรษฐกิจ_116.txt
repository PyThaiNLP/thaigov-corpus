รัฐบาลไทย-ข่าวทำเนียบรัฐบาล-ธพว. ดีเดย์ 27 ธ.ค. เปิดให้ผู้ประกอบอาชีพขับแท็กซี่ แสดงเจตจำนงร่วมโครงการ “ฮัก TAXI” ณ เมืองทองธานี และผ่านออนไลน์ ได้ทุกที่ ทุกเวลา

วันอังคารที่ 25 ธันวาคม 2561
ธพว. ดีเดย์ 27 ธ.ค. เปิดให้ผู้ประกอบอาชีพขับแท็กซี่ แสดงเจตจำนงร่วมโครงการ “ฮัก TAXI” ณ เมืองทองธานี และผ่านออนไลน์ ได้ทุกที่ ทุกเวลา
ธพว.จะเปิดให้ผู้ประกอบอาชีพขับรถแท็กซี่ แสดงเจตจำนงความต้องการพัฒนาการประกอบอาชีพแท็กซี่และการเข้าถึงแหล่งเงินทุน โดยจะรวบรวมข้อมูลและความคิดเห็นเพื่อจัดทำโครงการ “ฮัก TAXI" เสริมแกร่งแท็กซี่ไทย  ตามแนวทางอัตราเงินกู้ดอกเบี้ยต่ำ
นายมงคล ลีลาธรรม กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME Development Bank  กล่าวว่า ธนาคารจะเปิดให้ผู้ประกอบอาชีพขับรถแท็กซี่ แสดงเจตจำนงความต้องการพัฒนาการประกอบอาชีพแท็กซี่และการเข้าถึงแหล่งเงินทุน โดยจะรวบรวมข้อมูลและความคิดเห็นเพื่อจัดทำโครงการ “ฮัก TAXI" เสริมแกร่งแท็กซี่ไทย  ตามแนวทางอัตราเงินกู้ดอกเบี้ยต่ำ เงื่อนไขผ่อนปรน ผ่อนสบาย ผู้กู้สามารถเลือกระยะเวลาการผ่อนชำระได้ เพิ่มโอกาสในการเข้าถึงแหล่งเงินทุน และมีโปรแกรมเสริมแกร่ง จัดฝึกอบรมทักษะในการประกอบอาชีพ และจัดหาสวัสดิการเพื่อยกระดับคุณภาพชีวิต ระบบประกันสังคม การออมเพื่อประโยชน์ในวัยเกษียณ เป็นต้น ซึ่งแนวทางดังกล่าวข้างต้น จะต้องมีการสำรวจข้อมูลและความต้องการเพื่อออกแบบผลิตภัณฑ์สินเชื่อนำไปสู่การพัฒนาเสริมแกร่งการประกอบอาชีพแท็กซี่ไทยให้พร้อมสำหรับการให้บริการที่ดีและเข้าถึงแหล่งเงินทุนได้ง่ายขึ้น โดยเบื้องต้นจะใช้สินเชื่อเพื่อยกระดับเศรษฐกิจชุมชน (Local Economy Loan) เงินผ่อนชำระต่อเดือนขึ้นอยู่กับวงเงินกู้และขีดความสามารถของผู้กู้  โดยกำหนดเปิดให้มีการแสดงเจตจำนงในวันที่27 ธันวาคม 2561 เวลา 8.30-16.30 น.  ณ ห้อง Sapphire 116,117 อาคาร IMPACT FORUM เมืองทองธานี ใช้เอกสารเพียงบัตรประชาชน กับใบขับขี่รถสาธารณะ รวมถึงสามารถแสดงเจตจำนงผ่านเว็บไซต์ธนาคาร (www.smebank.co.th) เฟซบุ๊กธนาคาร (facebook:SMEDevelopmentBank) และแอปพลิเคชัน SME D Bank ได้ทุกที่ทุกเวลา สอบถามรายละเอียดเพิ่มเติมได้ที่ Call Center 1357

ที่มา : https://www.thaigov.go.th/news/contents/details/17757
