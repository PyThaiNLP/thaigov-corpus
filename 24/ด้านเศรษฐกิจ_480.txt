รัฐบาลไทย-ข่าวทำเนียบรัฐบาล-กระทรวงการคลัง โดยกรมธนารักษ์ เปิดรับจองเหรียญกษาปณ์ที่ระลึก และเหรียญที่ระลึก ในโอกาสพระราชพิธีบรมราชาภิเษก 4 พฤษภาคม 2562

วันพฤหัสบดีที่ 28 กุมภาพันธ์ 2562
กระทรวงการคลัง โดยกรมธนารักษ์ เปิดรับจองเหรียญกษาปณ์ที่ระลึก และเหรียญที่ระลึก ในโอกาสพระราชพิธีบรมราชาภิเษก 4 พฤษภาคม 2562
กรมธนารักษ์ได้จัดทำเหรียญกษาปณ์ที่ระลึก เหรียญที่ระลึก และเหรียญเฉลิมพระเกียรติ ในโอกาสพระราชพิธีบรมราชาภิเษก 4 พฤษภาคม 2562 ได้จัดทำขึ้น จำนวน 3 ประเภท
กระทรวงการคลัง โดยกรมธนารักษ์จัดทำเหรียญกษาปณ์ที่ระลึก เหรียญที่ระลึก และเหรียญเฉลิมพระเกียรติ ในโอกาสพระราชพิธีบรมราชาภิเษก 4 พฤษภาคม 2562 เพื่อเป็นการเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร และเผยแพร่พระเกียรติคุณของพระองค์ท่านให้แผ่ไพศาลทั้งภายในประเทศและนานาอารยประเทศ ตลอดจนน้อมนำจิตใจของปวงชนชาวไทยให้แสดงความรักภักดี และสำนึกในพระมหากรุณาธิคุณที่ทรงมีต่อประชาชนทุกหมู่เหล่า รวมทั้งเพื่อความเป็นสวัสดิมงคลของประเทศชาติและราชอาณาจักร
วันนี้ (28 กุมภาพันธ์ 2562) ณ กระทรวงการคลัง นายอภิศักดิ์ ตันติวรวงศ์ รัฐมนตรีว่าการกระทรวงการคลัง เปิดเผยว่า กรมธนารักษ์ได้จัดทำเหรียญกษาปณ์ที่ระลึก เหรียญที่ระลึก และเหรียญเฉลิมพระเกียรติ ในโอกาสพระราชพิธีบรมราชาภิเษก 4 พฤษภาคม 2562 ได้จัดทำขึ้น จำนวน 3 ประเภท ประกอบด้วย
- เหรียญกษาปณ์ที่ระลึก 3 ชนิดราคา ได้แก่
• เหรียญกษาปณ์ที่ระลึกทองคำ ชนิดราคา 19,000 บาท ประเภทขัดเงา ราคาจำหน่ายเหรียญละ 40,000 บาท
• เหรียญกษาปณ์ที่ระลึกเงิน ชนิดราคา 1,000 บาท ประเภทขัดเงา ราคาจำหน่ายเหรียญละ 3,000 บาท
• เหรียญกษาปณ์ที่ระลึกโลหะสีขาว (ทองแดงผสมนิกเกิล) ชนิดราคา 20  บาท ประเภทธรรมดา จ่ายแลกเหรียญละ 20 บาท
- เหรียญที่ระลึก 3 ประเภท ได้แก่
• เหรียญที่ระลึกแพลทินัม (Platinum) จำหน่ายราคาเหรียญละ 1,000,000 บาท
• เหรียญที่ระลึกเงินรมดำพ่นทรายพิเศษ จำหน่ายราคาเหรียญละ 5,000 บาท
• เหรียญระลึกทองแดงรมดำพ่นทรายพิเศษ จำหน่ายราคาเหรียญละ 3,000 บาท
- เหรียญที่ระลึกประดับแพรแถบ ชนิดบุรุษ และสตรี จำหน่ายราคาเหรียญละ 1,600 บาท
นายอำนวย ปรีมนวงศ์ กล่าวเพิ่มเติมว่า กระทรวงการคลัง โดยกรมธนารักษ์ได้ร่วมมือกับธนาคารกรุงไทย จำกัด (มหาชน) บริษัท ไปรษณีย์ไทย จำกัด และ บริษัท เคาน์เตอร์เซอร์วิส จำกัด ทุกแห่งทั่วประเทศ เปิดเป็นหน่วยรับจองเหรียญกษาปณ์ที่ระลึก และเหรียญที่ระลึกดังกล่าว โดยกำหนดเปิดรับจองตั้งแต่วันที่        4 มีนาคม – 4 เมษายน 2562 ณ สถานที่ดังต่อไปนี้
- หน่วยงานของกรมธนารักษ์
• สำนักการคลัง กรมธนารักษ์ ซอยอารีย์สัมพันธ์ ถนนพระรามที่ 6 กรุงเทพฯ
• พิพิธภัณฑ์เหรียญกษาปณานุรักษ์ ถนนจักรพงษ์ กรุงเทพฯ
• สำนักบริหารเงินตรา ถนนพลโยธิน จังหวัดปทุมธานี
• สำนักงานธนารักษ์พื้นที่ 76 พื้นที่
• ศาลาธนารักษ์ 1 ถนนราชดำเนิน จังหวัดเชียงใหม่
• ศาลาธนารักษ์ 2 ศาลากลางจังหวัด จังหวัดสงขลา
- ธนาคารกรุงไทย จำกัด (มหาชน)
- บริษัท ไปรษณีย์ไทย จำกัด
- บริษัท เคาน์เตอร์เซอร์วิส จำกัด
โดย 1 คน สามารถจองได้ 1 สิทธิ์ 1 หมายเลขบัตรประชาชนที่แสดงความเป็นบุคคลสัญชาติไทยที่ทางราชการออกให้ ดังนี้
เหรียญกษาปณ์ที่ระลึก
• เหรียญทองคำขัดเงา   จำนวน 1 เหรียญ
• เหรียญเงินขัดเงา   จำนวน 1 เหรียญ
• เหรียญโลหะสีขาว (ทองแดงผสมนิกเกิล)   จำนวนไม่เกิน 20 เหรียญ
เหรียญที่ระลึก
• เหรียญแพลทินัม  ไม่จำกัดจำนวน แต่ไม่เกินตามจำนวนผลิต
• เหรียญเงินรมดำพ่นทราย   จำนวน 1 เหรียญ
• เหรียญทองแดงรมดำพ่นทรายพิเศษ   จำนวน 1 เหรียญ
กำหนดรับเหรียญ ณ สถานที่สั่งจอง หรือ ส่งทางไปรษณีย์ ตั้งแต่วันที่ 1 มิถุนายน 2562 เป็นต้นไป สำหรับเหรียญเฉลิมพระเกียรติ หรือเหรียญประดับแพรแถบ สั่งซื้อที่กรมธนารักษ์ โดยจะแจ้งกำหนดการจำหน่าย   ให้ทราบต่อไป และรายได้จากการจำหน่ายเหรียญที่ระลึกดังหลังหักค่าใช้จ่ายแล้ว จะทูลเกล้าฯ ถวาย เพื่อทรงใช้สอยตามพระราชอัธยาศัย
ทั้งนี้ สอบถามรายละเอียดเพิ่มเติมได้ที่
• กรมธนารักษ์ ซอยอารีย์สัมพันธ์ ถนนพระรามที่ 6 โทร.0 2273 0899 – 903
• พิพิธภัณฑ์เหรียญกษาปณานุรักษ์ ถนนจักรพงษ์ กรุงเทพฯ โทร.0 2281 0345 – 51
• สำนักบริหารเงินตรา ถนนพหลโยธิน จังหวัดปทุมธานี โทร.0 2565 7900
• ธนาคารกรุงไทย จำกัด (มหาชน) โทร.0 2111 1111
• บริษัท ไปรษณีย์ไทย จำกัด โทร.1545
• บริษัท เคาน์เตอร์เซอร์วิส จำกัด โทร.0 2826 7788
อธิบดีกรมธนารักษ์กล่าวในตอนท้าย

ที่มา : https://www.thaigov.go.th/news/contents/details/19028
