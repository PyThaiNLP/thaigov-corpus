รัฐบาลไทย-ข่าวทำเนียบรัฐบาล-ประธานกรรมการบริหารกลุ่มบริษัท Singapore Telecommunications Limited (Singtel) เข้าเยี่ยมคารวะนายกรัฐมนตรี







                                วันจันทร์ที่ 17 ตุลาคม 2559                              





    333  













   ประธานกรรมการบริหารกลุ่มบริษัท Singapore Telecommunications Limited (Singtel) เข้าเยี่ยมคารวะนายกรัฐมนตรี
 

   นางฉั่ว ซ็อค กุง (Ms. Chua Sock Koong) ประธานกรรมการบริหารกลุ่มบริษัท Singapore Telecommunications Limited (Singtel) เข้าเยี่ยมคารวะพลเอกประยุทธ์ จันทร์โอชา นายกรัฐมนตรี ณ ห้องสีม่วง ตึกไทยคู่ฟ้า ทำเนียบรัฐบาล 





วันนี้ (2 ก.ย. 59) เวลา 16.00 น. นางฉั่ว ซ็อค กุง (Ms. Chua Sock Koong) ประธานกรรมการบริหารกลุ่มบริษัท Singapore Telecommunications Limited (Singtel) เข้าเยี่ยมคารวะพลเอกประยุทธ์ จันทร์โอชา นายกรัฐมนตรี ณ ห้องสีม่วง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือพลตรีวีรชน สุคนธปฏิภาค รองโฆษกประจำสำนักนายกรัฐมนตรีกล่าวสรุปสาระสำคัญการหารือดังนี้
นายกรัฐมนตรียินดีต้อนรับนางฉั่ว ซ็อค กุง ณ ทำเนียบรัฐบาล พร้อมกล่าวว่ารัฐบาลให้ความสำคัญอย่างยิ่งกับการพัฒนาเทคโนโลยีโทรคมนาคม และการสื่อสาร เนื่องจากเป็นพื้นฐานของแนวทางการขับเคลื่อนประเทศอย่างยั่งยืน และเพื่อการพัฒนาเศรษฐกิจรูปแบบใหม่จากการพัฒนาด้านนวัตกรรม จึงยินดีอย่างยิ่งหากภาคเอกชนสิงคโปร์จะมีบทบาทในการขับเคลื่อนการพัฒนาประเทศร่วมกัน
นางฉั่ว ซ็อค กุง แสดงความขอบคุณนายกรัฐมนตรีที่ให้โอกาสเข้าพบอีกครั้ง หลังจากที่เคยพบนายกรัฐมนตรีในโอกาสการเยือนสิงคโปร์อย่างเป็นทางการเมื่อเดือนมิถุนายน 2558 พร้อมแสดงความยินดีต่อผลประชามติของไทย และกล่าวว่าบริษัท Singtel เป็นผู้ลงทุนรายใหญ่ในไทย โดยมีการลงทุนระยะยาวกว่า 20 ปี ทั้งนี้Singtel สนใจขยายการลงทุนในไทยอย่างต่อเนื่องและแสดงความเชื่อมั่นต่อศักยภาพทางเศรษฐกิจของไทย
นายกรัฐมนตรีแสดงความชื่นชมสิงคโปร์ที่เป็นประเทศชั้นนำอันดับต้นๆ ของโลกที่ใช้เทคโนโลยีสารสนเทศในการพัฒนาประเทศอย่างมีประโยชน์สูงสุด และหวังให้บริษัท Singtel พิจารณาแนวทางและความเป็นไปได้ในการแลกเปลี่ยนองค์ความรู้ ข้อมูล และแนวทางปฏิบัติที่ดีกับหน่วยงานที่เกี่ยวข้องของไทย โดยเฉพาะอย่างยิ่ง ด้านการวิเคราะห์ข้อมูลเพื่อการวิจัยและพัฒนา (R&D) และด้านความมั่นคงทางไซเบอร์ เพื่อเป็นการสร้างเพิ่มพูนและพัฒนาศักยภาพของหน่วยงานไทยต่อไป
โอกาสนี้นายกรัฐมนตรี ได้ฝากความระลึกถึงนายลี เซียนลุง นายกรัฐมนตรีสิงคโปร์และภริยา พร้อมฝากคำเชิญนายกรัฐมนตรีสิงคโปร์ เข้าร่วมการประชุมสุดยอด ACD ครั้งที่ 2 ที่ไทยจะเป็นเจ้าภาพ ในเดือนตุลาคมนี้ด้วย
***************



ที่มา : http://www.thaigov.go.th/news/contents/details/292