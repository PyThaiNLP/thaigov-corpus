รัฐบาลไทย-ข่าวทำเนียบรัฐบาล-นายกรัฐมนตรีเตรียมเข้าร่วมการประชุมสุดยอดอาเซียน ครั้งที่ 28-29 ณ นครเวียงจันทน์ สปป.ลาว 







                                วันเสาร์ที่ 22 ตุลาคม 2559                              





    522  













   นายกรัฐมนตรีเตรียมเข้าร่วมการประชุมสุดยอดอาเซียน ครั้งที่ 28-29 ณ นครเวียงจันทน์ สปป.ลาว 
 

   นายกรัฐมนตรีเตรียมเข้าร่วมการประชุมสุดยอดอาเซียน ครั้งที่ 28-29 ณ นครเวียงจันทน์ สปป.ลาว  





พลเอก ประยุทธ์ จันทร์โอชา นายกรัฐมนตรี มีกำหนดการเข้าร่วมการประชุมสุดยอดอาเซียน ครั้งที่ 28-29และการประชุมอื่นๆที่เกี่ยวข้อง ณ สาธารณรัฐประชาธิปไตยประชาชนลาว ระหว่างวันที่ 5-8 กันยายน 2559
การประชุมสุดยอดอาเซียน ครั้งที่ 28 และ 29 เป็นการประชุมระดับผู้นำที่ สปป.ลาว ในฐานะประธานอาเซียนในปีนี้ ได้รวบการประชุมสุดยอดอาเซียนทั้งสองครั้งรวมกัน  ดังนั้น นอกจากการประชุมภายในอาเซียน (Plenary + Retreat) และการประชุมระหว่างผู้นำอาเซียนกับภาคส่วนต่างๆ ได้แก่ สมัชชารัฐสภาอาเซียน ผู้แทนเยาวชนอาเซียน และผู้แทนสภาที่ปรึกษาธุรกิจอาเซียนแล้ว  จะมีการประชุมระหว่างผู้นำอาเซียนกับผู้นำภายนอกอาเซียนที่มีบทบาทสำคัญในภูมิภาคเอเชียตะวันออกเฉียงใต้ ได้แก่ จีน สหรัฐอเมริกา ญี่ปุ่น เกาหลี ออสเตรเลีย อินเดีย และสหประชาชาติ และการประชุมสุดยอดเอเชียตะวันออก (EAS) ซึ่งจะมีผู้นำรัสเซียและนิวซีแลนด์ เข้าร่วมการประชุมด้วย นอกจากนี้  สปป.ลาว ยังได้เชิญกรรมการผู้จัดการกองทุนการเงินระหว่างประเทศ (IMF) เข้าร่วมงานเลี้ยงอาหารกลางวันกับผู้นำอาเซียน ในครั้งนี้ด้วย
การประชุมสุดยอดอาเซียนครั้งนี้ ถือเป็นช่วงสำคัญของการพัฒนาอาเซียน เนื่องจากเป็นช่วงปีแรกของการจัดตั้งประชาคมอาเซียน และมีความคาดหวังสูงว่าการเป็นประชาคมอาเซียนจะนำมาซึ่งผลประโยชน์มากขึ้นในภูมิภาค ในขณะที่ประชาคมโลกต่างคาดหวังว่า อาเซียนจะมีบทบาทในที่สร้างสรรค์และเป็นเชิงรุกมากขึ้น ภายหลังการรวมเป็นประชาคมอาเซียน โดยในปีนี้ อาเซียนได้มีการประชุมสุดยอดพิเศษกับผู้นำประเทศมหาอำนาจ ได้แก่ สหรัฐอเมริกาและรัสเซีย และได้รับการทาบทามจากจีน
สำหรับ หัวข้อหลักการประชุมอาเซียนปีนี้ คือ “Turning Vision into Reality for a Dynamic ASEAN Community” ซึ่ง สปป.ลาว ได้ให้ความสำคัญใน 8 ประเด็นหลัก ได้แก่ 1) การดำเนินการตามวิสัยทัศน์อาเซียน ค.ศ. 2025 2) การลดช่องว่างการพัฒนา 3) การอำนวยความสะดวกด้านการค้า 4) การพัฒนาวิสาหกิจขนาดกลางและขนาดย่อม 5) การส่งเสริมการท่องเที่ยว 6) การส่งเสริมความเชื่อมโยง 7) สภาวะการจ้างงานในอาเซียน 8) การเสริมสร้างความร่วมมือในระดับภูมิภาคเพื่ออนุรักษ์ ปกป้องและส่งเสริมมรดกทางวัฒนธรรมของอาเซียน
ในส่วนของไทย พลเอก ประยุทธ์ จันทร์โอชา นายกรัฐมนตรี ให้ความสำคัญกับการขับเคลื่อนประชาคมอาเซียนที่มีประชาชนเป็นศูนย์กลางโดยไม่ทอดทิ้งใครไว้ข้างหลัง การสร้างสภาพแวดล้อมที่มั่นคงปลอดภัย ประชาชนอยู่ดีกินดี  ซึ่งในการประชุมครั้งนี้ นายกรัฐมนตรีจะหยิบยกประเด็นการส่งเสริมให้ประชาคมอาเซียนเป็นประชาคมที่เติบโตอย่างสมดุลใน 3 เสาความร่วมมือ ได้แก่ 1) ความสมดุลในการพัฒนาทางเศรษฐกิจ ระหว่างอุตสาหกรรมเดิม (old S curve) กับการพัฒนาอุตสาหกรรมใหม่ (new S curve)   2) การพัฒนาบุคลากรที่เน้นการเพิ่มศักยภาพเยาวชนและการเตรียมรับสังคมผู้สูงอายุ 3) การส่งเสริมการเชื่อมโยงในภูมิภาคและนอกภูมิภาค โดยที่รักษาสมดุลและเอกภาพของอาเซียนในการรับมือกับความท้าทายต่างๆ
นอกจากนี้ การให้อาเซียนเป็นกรอบความร่วมมือและกลไกสำคัญในการส่งเสริมสันติภาพ เสถียรภาพและความรุ่งเรืองในเอเชียตะวันออกเฉียงใต้ เป็นอีกประเด็นที่นายกรัฐมนตรีจะหยิบยกขึ้นในครั้งนี้
ในการประชุมครั้งนี้ ผู้นำอาเซียนจะร่วมลงนามในเอกสารสำคัญ 1 ฉบับ คือ ปฏิญญาอาเซียนว่าด้วยความเป็นหนึ่งเดียวในการตอบโต้ภัยพิบัติทั้งภายในและภายนอกภูมิภาค (ASEAN Declaration on One ASEAN, One Response: ASEAN Responding to Disasters as One in the Region and Outside the Region) และจะร่วมกันรับรองเอกสาร อีก 19 ฉบับ
ทั้งนี้ พลเอก ประยุทธ์ จันทร์โอชา นายกรัฐมนตรี  มีกำหนดการเข้าร่วมการประชุมสุดยอดอาเซียน ครั้งที่ 28 และ 29 ณ นครหลวงเวียงจันทน์ สปป.ลาว ต่อจากการประชุมผู้นำกลุ่ม 20 ณ สาธารณรัฐประชาชนจีน โดยนายกรัฐมนตรีและภริยา พร้อมด้วยคณะ จะเดินทางออกจากเมือง Hangzhou มาถึงยังท่าอากาศยานนานาชาติวัดไต สปป.ลาว ในวันที่ 5 กันยายน 2559 เวลา 21.00 น.
กำหนดการการประชุมสุดยอดอาเซียน ครั้งที่ 28 และ 29 มีดังนี้
วันอังคารที่ 6  กันยายน 2559
ช่วงเช้า      - นายกรัฐมนตรีพบผู้แทนไทยในสมัชชารัฐสภาอาเซียน/เยาวชนอาเซียน/สภาที่ปรึกษานักธุรกิจอาเซียน
-  งานเลี้ยงอาหารกลางวันระหว่างผู้นำกับนักธุรกิจ CLMVT
ช่วงบ่าย     - พิธีเปิดการประชุมสุดยอดอาเซียน ครั้งที่ 28 และ 29
-  พิธีประกาศปีท่องเที่ยว Visit ASEAN@50
-  การประชุมสุดยอดอาเซียน ครั้งที่ 28 (Plenary)
- การลงนามในปฏิญญาอาเซียนว่าด้วยความเป็นหนึ่งเดียวในการตอบโต้ภัยพิบัติทั้งภายในและภายนอกภูมิภาค
-  การประกาศแผนแม่บทว่าด้วยความเชื่อมโยงระหว่างกันในอาเซียน ค.ศ. 2025 และแผนงานข้อริเริ่มเพื่อการรวมตัวของอาเซียน ฉบับที่ 3
-  การประชุมระหว่างผู้นำอาเซียนกับผู้แทนสมัชชารัฐสภาอาเซียน
-  การประชุมระหว่างผู้นำอาเซียนกับผู้แทนเยาวชนอาเซียน
- การประชุมระหว่างผู้นำอาเซียนกับสภาที่ปรึกษาธุรกิจอาเซียน (ASEAN-BAC)
ช่วงค่ำ       - งานเลี้ยงอาหารค่ำเพื่อต้อนรับผู้นำอาเซียน (Welcoming Dinner)
วันพุธที่ 7 กันยายน 2559
ช่วงเช้า      - การประชุมสุดยอดอาเซียน ครั้งที่ 29 (Retreat)
-  การประชุมสุดยอดอาเซียน-จีน ครั้งที่ 19 เพื่อฉลองครบรอบ 25 ปี ความสัมพันธ์อาเซียน-จีน
-  การประชุมสุดยอดอาเซียน-ญี่ปุ่น ครั้งที่ 19
ช่วงบ่าย      - งานเลี้ยงอาหารกลางวันผู้นำอาเซียนโดยมีกรรมการผู้จัดการของกองทุนการเงินระหว่างประเทศ  (IMF) เป็นแขกพิเศษ
-  การประชุมสุดยอดอาเซียน-สาธารณรัฐเกาหลี ครั้งที่ 18
-  การประชุมสุดยอดอาเซียนบวกสาม ครั้งที่ 19
-  การประชุมสุดยอดอาเซียน-ออสเตรเลีย ครั้งที่ 2
-  การประชุมสุดยอดอาเซียน-สหประชาชาติ ครั้งที่ 8
-  การประชุมสุดยอดแม่โขง – ญี่ปุ่น ครั้งที่ 8
ช่วงค่ำ        - งานเลี้ยงกาล่าดินเนอร์ (Gala Dinner) 
วันพฤหัสบดีที่ 8 กันยายน 2559




ช่วงเช้า


-          การประชุมสุดยอดอาเซียน-อินเดีย ครั้งที่ 17
-          การประชุมสุดยอดอาเซียน-สหรัฐฯ ครั้งที่ 4
-          การประชุมสุดยอดเอเชียตะวันออก ครั้งที่ 11




ช่วงบ่าย


-        แถลงการณ์ร่วมเรื่องความตกลงหุ้นส่วนทางเศรษฐกิจระดับภูมิภาค
-        พิธีปิดการประชุมสุดยอดอาเซียน ครั้งที่ 28 และ 29 และการส่งมอบตำแหน่งประธานอาเซียนให้แก่ประเทศฟิลิปปินส์




 
ภายหลังเสร็จสิ้นการประชุม นายกรัฐมนตรีและภริยา พร้อมด้วยคณะ จะเดินทางออกจากท่าอากาศยานนานาชาติวัดไต ในเวลา 16.00 น. และจะกลับมาถึงยังท่าอากาศยานกองบัญชาการกองทัพอากาศ 2 (กองบิน 6) ในวันที่ วันพฤหัสบดีที่ 8 กันยายน 2559 เวลา 17.10 น.
******************************
กลุ่มวิเทศสัมพันธ์/สำนักโฆษก



ที่มา : http://www.thaigov.go.th/news/contents/details/316