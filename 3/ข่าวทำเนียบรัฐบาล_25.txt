รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผยวันศุกร์ที่ 9 ก.ย.นี้ นายกรัฐมนตรีมาเลเซียจะเดินทางเยือนประเทศไทยอย่างเป็นทางการและจะมีการร่วมประชุมคณะรัฐมนตรีระหว่างไทย-มาเลเซีย







                                วันเสาร์ที่ 22 ตุลาคม 2559                              





    374  













   ผู้ช่วยโฆษกรัฐบาลเผยวันศุกร์ที่ 9 ก.ย.นี้ นายกรัฐมนตรีมาเลเซียจะเดินทางเยือนประเทศไทยอย่างเป็นทางการและจะมีการร่วมประชุมคณะรัฐมนตรีระหว่างไทย-มาเลเซีย
 

   ผู้ช่วยโฆษกรัฐบาลเผยวันศุกร์ที่ 9 ก.ย.นี้ นายกรัฐมนตรีมาเลเซียจะเดินทางเยือนประเทศไทยอย่างเป็นทางการและจะมีการร่วมประชุมคณะรัฐมนตรีระหว่างไทย-มาเลเซีย 





วันนี้ ( 6 ก.ย.59) เวลา 14.45 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี ได้มอบหมายให้พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานฯ การประชุม ครม.แทน พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้เปิดเผยว่า ก่อนเข้าสู่วาระการประชุมรองนายกรัฐมนตรี ได้ปรารภถึงการแก้ไขปัญหาผักตบชวาในบริเวณแม่น้ำลำคลองต่าง ๆ โดยได้มอบหมายให้กระทรวงมหาดไทยเป็นหน่วยงานหลักในการแก้ไขปัญหาดังกล่าว ซึ่งตั้งเริ่มต้นปฏิบัติการมาจนถึงปัจจุบันสามารถทำลายผักตบชวาไปแล้วประมาณ 3 – 6 ล้านตัน จากจำนวนทั้งสิ้น 6 ล้านตัน  อย่างไรก็ตามผักตบชวาเป็นพืชที่แพร่พันธุ์เร็วจึงยังต้องมีการดำเนินการกำจัดผักตบชวาอย่างต่อเนื่อง
พร้อมกันนี้ รองนายกรัฐมนตรี ได้ให้ความสำคัญในเรื่องของการก่อเหตุความรุนแรงพื้นที่จังหวัดชายแดนภาคใต้ ซึ่งในห้วงสัปดาห์ที่ผ่านมามีการรอบวางระเบิดในพื้นที่ดังกล่าว โดยรองนายกรัฐมนตรี เน้นย้ำให้มีการประสานงานและมีส่วนร่วมกับทุกภาคส่วนโดยเฉพาะภาคประชาสังคมเพื่อช่วยกันติดตามเฝ้าระวังการก่อเหตุและแจ้งเตือนสิ่งผิดปกติในพื้นที่ของตน ซึ่งจะเป็นการป้องกันไม่ให้เกิดการก่อเหตุขึ้นซ้ำอีก อีกทั้งยังเป็นการสนับสนุนการปฏิบัติงานของเจ้าหน้าที่ในการรักษาความปลอดภัยในชีวิตและทรัพย์สินของประชาชนอีกทางหนึ่ง
รวมทั้ง ได้ให้ความสำคัญเกี่ยวกับเรื่องโครงการตรวจสอบการปรับปรุงแหล่งน้ำ โดยกระทรวงทรัพยากรธรรมชาติและสิ่งแวดล้อม สำนักงานตรวจเงินแผ่นดินและภาคประชาชนได้ร่วมกันตรวจสอบ จนนำไปสู่การสั่งยกเลิกการดำเนินโครงการปรับปรุงแหล่งน้ำประจำปี 2559 ของสำนักงานทรัพยากรน้ำ ภาค 9  ซึ่งดูแลพื้นที่บริเวณลุ่มน้ำยมและลุ่มน้ำน่าน รวม 6 จังหวัด จำนวน 395 โครงการ วงเงิน 182 ล้านบาท ไว้ก่อน ทั้งนี้โครงการปรับปรุงแหล่งน้ำต่าง ๆ นั้น เป็นโครงการเร่งด่วนของรัฐบาลในการช่วยเหลือประชาชน ซึ่งนายกรัฐมนตรี กำชับให้ทุกหน่วยงานด้วยความโปร่งใส ปราศจากการทุจริตและการเอื้อประโยชน์จากการเข้าร่วมประมูลของภาคเอกชน รวมไปถึงการก่อสร้างที่ผิดแบบหรือไม่ตรงตามสัญญาต้องมีการดูแลควบคุมไม่ให้สิ่งเหล่านี้เกิดขึ้นด้วย เพื่อป้องกันความเสียหายที่จะเกิดขึ้นกับทางราชการและประชาชน จึงขอให้ทุกหน่วยงานร่วมกันกำกับดูแล ส่วนโครงการใดที่เห็นว่ามีความผิดปกติก็ขอให้ชะลอโครงการเหล่านี้ไว้ก่อน
นอกจากนั้น ผู้ช่วยโฆษกประจำสำนักนายกรัฐมนตรี ได้กล่าวเพิ่มเติมว่า  ในวันศุกร์ที่ 9 กันยายน 2556 นี้ นายกรัฐมนตรีมาเลเซียมีกำหนดการเดินทางมาเยือนประเทศไทยอย่างเป็นทางการ โอกาสนี้จะมีการร่วมประชุมคณะรัฐมนตรีระหว่างไทย-มาเลเซีย ในเวลาประมาณ 16.00 น. ที่ทำเนียบรัฐบาล โดยมีประเด็นหารือที่สำคัญ อาทิ การบริหารชายแดนระหว่างของทั้งสองประเทศ ปัญหาอาชญากรรมข้ามชาติ การหารือเกี่ยวกับเรื่องความมั่นคงต่าง ๆ ขณะเดียวกันในส่วนของกระทรวงพาณิชย์และกระทรวงคมนาคมจะมีการหารือในเรื่องของการค้าชายแดนและการขนส่งตามแนวชายแดน เป็นต้น
 
 
-------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/320