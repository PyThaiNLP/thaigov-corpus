รัฐบาลไทย-ข่าวทำเนียบรัฐบาล-ประธาน IHRA เข้าเยี่ยมคารวะพลอากาศเอกประจิน จั่นตอง รองนายกรัฐมนตรี







                                วันเสาร์ที่ 22 ตุลาคม 2559                              





    309  













   ประธาน IHRA เข้าเยี่ยมคารวะพลอากาศเอกประจิน จั่นตอง รองนายกรัฐมนตรี
 

   ประธาน IHRA เข้าเยี่ยมคารวะพลอากาศเอกประจิน จั่นตอง รองนายกรัฐมนตรี 





วันนี้ (7 ก.ย. 59) เวลา 14.00 นายมะสะฟุมิ  ชุคุริ (Mr. Masafumi Shukuri) ประธาน International High-Speed Rail Association (IHRA) เข้าเยี่ยมคารวะ พลอากาศเอกประจิน จั่นตอง รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือดังนี้
รองนายกรัฐมนตรียินดีที่ได้พบกับประธาน IHRA อีกครั้ง หลังจากที่เคยพบกันเมื่อปีที่แล้ว พร้อมแสดงความชื่นชมประธาน IHRA ที่มีความเชี่ยวชาญและประสบการณ์เกี่ยวกับรถไฟความเร็วสูง โดยประธาน IHRA ยืนยันความสัมพันธ์อันดีระหว่างไทยและญี่ปุ่น และมีความยินดีที่ความร่วมมือด้านระบบรางระหว่างไทยกับญี่ปุ่นมีความก้าวหน้าเป็นอย่างมาก ซึ่งญี่ปุ่นพร้อมให้ความร่วมมือกับไทยอย่างใกล้ชิด
โอกาสนี้ประธาน IHRA เชิญรองนายกรัฐมนตรีเข้าร่วมการประชุม IHRA Forum 2016 ซึ่งจะจัดขึ้นที่เมืองเกียวโต ในเดือนพฤศจิกายนนี้ เพื่อเป็นเวทีในการแลกเปลี่ยนประสบการณ์ ความรู้ และข้อมูลเกี่ยวกับระบบรถไฟความเร็วสูง ทั้งนี้ IHRA ได้ทาบทาม ดร.สุรินทร์ พิศสุวรรณ อดีตเลขาธิการอาเซียน และ ดร. ณรงค์ ศิริเลิศวรกุล ผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ (สวทช.) เข้าร่วมอภิปรายในการประชุมดังกล่าวด้วย
รองนายกรัฐมนตรีแสดงความขอบคุณประธาน IHRA ที่กล่าวเชิญร่วมการประชุม IHRA Forum 2016 โดยเชื่อมั่นว่าจะเป็นเวทีที่มีประโยชน์ต่อการสร้างเครือข่ายความร่วมมือด้านการพัฒนาระบบรถไฟความเร็วสูงของไทยในอนาคต และกล่าวว่าหากไม่ติดภารกิจยินดีเข้าร่วมการประชุมฯ โดยจะประสานกับเอกอัครราชทูตญี่ปุ่นประจำกรุงเทพฯ ในโอกาสแรก
นอกจากนี้ รองนายกรัฐมนตรียังหวังให้ IHRA ให้การสนับสนุนไทยในด้านการพัฒนาทรัพยากรมนุษย์ด้านระบบรางของไทย ส่งเสริมการถ่ายทอดเทคโนโลยี รวมถึงการวิจัยและพัฒนาด้วย
******************



ที่มา : http://www.thaigov.go.th/news/contents/details/329