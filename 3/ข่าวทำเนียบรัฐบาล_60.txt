รัฐบาลไทย-ข่าวทำเนียบรัฐบาล-นายกรัฐมนตรีเตรียมตรวจเยี่ยมการขับเคลื่อน Phuket Smart City พร้อมร่วมประชุม กรอ.กลุ่มจังหวัดภาคใต้ฝั่งอันดามัน







                                วันเสาร์ที่ 22 ตุลาคม 2559                              





    347  













   นายกรัฐมนตรีเตรียมตรวจเยี่ยมการขับเคลื่อน Phuket Smart City พร้อมร่วมประชุม กรอ.กลุ่มจังหวัดภาคใต้ฝั่งอันดามัน
 

   นายกรัฐมนตรีเตรียมตรวจเยี่ยมการขับเคลื่อน Phuket Smart City พร้อมร่วมประชุม กรอ.กลุ่มจังหวัดภาคใต้ฝั่งอันดามัน 





พลเอก ประยุทธ์ จันทร์โอชา นายกรัฐมนตรีมีกำหนดการเดินทางไปราชการจังหวัดภูเก็ตในวันที่ 16 กันยายน 2559 เพื่อตรวจเยี่ยมการขับเคลื่อนโครงการ Phuket Smart City และประชุมร่วมกับคณะกรรมการ กรอ. กลุ่มจังหวัดภาคใต้ฝั่งอันดามัน ได้แก่ จังหวัด ภูเก็ต พังงา ระนอง กระบี่ และตรัง รวมทั้ง การพบปะประชาชนในพื้นที่จังหวัดภูเก็ต ดังนี้
โครงการ Phuket Smart City 2020 ได้กำหนดวิสัยทัศน์ ให้ภูเก็ตเป็น เมืองท่องเที่ยว ที่มีการเติบโตอย่างยั่งยืน โดยเสริมสร้างเศรษฐกิจเชิงสร้างสรรค์ เพื่อความสุขสำหรับทุกคน ทั้งนี้ เพื่อให้บรรลุวิสัยทัศน์ดังกล่าว จึงแบ่งการพัฒนาโครงการดังกล่าวออกเป็น 7 Smart ได้แก่ Smart Economy Smart Tourism Smart Safety Smart Environment Smart Healthcare Smart Education และ Smart Governance ซึ่งในแต่ละสาขาได้มีการวางแผนโครงการต่างๆรองรับ เพื่อขับเคลื่อนสู่เป้าหมาย โดยในที่ประชุมร่วมกับคณะกรรมการ กรอ. กลุ่มจังหวัดภาคใต้ฝั่งอันดามัน ได้แก่ จังหวัด ภูเก็ต พังงา ระนอง กระบี่ และตรัง จะมีการนำแผนพัฒนาโครงการทั้งหมดเข้าสู่การพิจารณาด้วย
โดยนายกรัฐมนตรีมีกำหนดการลงพื้นที่เพื่อปฏิบัติราชการ ดังนี้ ช่วงเช้า เวลาประมาณ 08.50 น. ณ ชานชาลา ชั้น 3 อาคารผู้โดยสารระหว่างประเทศ ท่าอากาศยานนานาชาติภูเก็ต นายกรัฐมนตรีทำพิธีเปิดอาคารผู้โดยสารระหว่างประเทศ ซึ่งได้ดำเนินการพัฒนาก่อสร้างและปรับปรุงสิ่งอำนวยความสะดวกให้มีความปลอดภัยตามแผนพัฒนาท่าอากาศยาน เพื่อเพิ่มขีดความสามารถในการรองรับปริมาณผู้โดยสารที่จะเพิ่มขึ้นในอนาคต โดยใช้งบประมาณดำเนินการโครงการสร้างพื้นฐานด้านการคมนาคมขนส่งหลักของประเทศในการปรับปรุง อันจะส่งผลให้ประเทศไทยเป็นศูนย์กลางการบินในภูมิภาค รวมทั้งช่วยผลักดันและขับเคลื่อนเศรษฐกิจให้ขยายต่ออย่างต่อเนื่อง
จากนั้น เวลา ประมาณ 10.00 น. ณ อาคารห้องประชุม ดวงจิตต์ รีสอร์ท แอนด์ สปา นายกรัฐมนตรีทำพิธีเปิดการจัดงาน “Startup Thailand & Digital Thailand ภูมิภาค 2016” พร้อมกล่าวปาฐกถาพิเศษ หัวข้อ “การส่งเสริมภูเก็ตสู่ศูนย์กลางธุรกิจสตาร์ทอัพและเมืองอัจฉริยะ” ซึ่งการจัดงานดังกล่าวเกิดจากการบูรณาการความร่วมมือของทุกภาคส่วนเพื่อร่วมขับเคลื่อนและพัฒนาธุรกิจวิสาหกิจเริ่มต้น (Startup) โดยมีวัตถุประสงค์เพื่อเป็นการส่งเสริมให้ภูมิภาคได้รับรู้และมีโอกาสในการเข้าร่วมกระบวนการพัฒนาต่าง ๆ ตั้งแต่เริ่มต้น และเป็นการเน้นย้ำจุดยืนของรัฐบาลที่มีความตั้งใจต่อการสนับสนุนกลุ่มวิสาหกิจเริ่มต้น รวมทั้งเพื่อสร้างต่อเนื่องของกิจกรรมให้เกิดการเปลี่ยนแปลงในทางปฏิบัติอย่างแท้จริงและทันเหตุการณ์
ช่วงบ่าย ณ ศูนย์ประชุมมหาวิทยาลัยราชภัฎภูเก็ต นายกรัฐมนตรีจะพบปะ พร้อมกล่าวทักทายประชาชนที่มาให้การต้อนรับ จากนั้นเวลาประมาณ 15.30 น. ณ ห้องประชุมอาคารเฉลิมพระเกียรติ มหาวิทยาลัยราชภัฎภูเก็ต นายกรัฐมนตรีจะเป็นประธานประชุมหารือร่วมกับ คณะกรรมการ กรอ.ส่วนกลาง และคณะกรรมการ กรอ.กลุ่มจังหวัดภาคใต้อันดามัน (กระบี่ ตรัง พังงา ภูเก็ต และระนอง) จากนั้น เวลา ประมาณ 17.30 น.นายกรัฐมนตรีพร้อมคณะเดินทางกลับกรุงเทพมหานคร
----------------------------------------------------------------------



ที่มา : http://www.thaigov.go.th/news/contents/details/355