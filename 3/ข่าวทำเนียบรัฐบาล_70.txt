รัฐบาลไทย-ข่าวทำเนียบรัฐบาล-นายกรัฐมนตรีเป็นประธานเปิดงาน Startup  Thailand & Digital Thailand ภูมิภาค 2016 ต่อยอดการพัฒนามุ่งสู่ Thailand 4.0 อย่างเต็มกำลัง







                                วันเสาร์ที่ 22 ตุลาคม 2559                              





    413  













   นายกรัฐมนตรีเป็นประธานเปิดงาน Startup  Thailand & Digital Thailand ภูมิภาค 2016 ต่อยอดการพัฒนามุ่งสู่ Thailand 4.0 อย่างเต็มกำลัง
 

   นายกรัฐมนตรีเป็นประธานเปิดงาน Startup Thailand & Digital Thailand ภูมิภาค 2016 ต่อยอดการพัฒนามุ่งสู่ Thailand 4.0 อย่างเต็มกำลัง ขอความร่วมมือจากทุกภาคส่วน ร่วมเป็นประชารัฐ มุ่งหน้าขับเคลื่อนประเทศไทยให้ก้าวไปอย่างมั่นคง มั่งคั่ง ยั่งยืน 





วันนี้ (16 กันยายน 2559) เวลา 11.30 น. ณ ดวงจิตต์ รีสอร์ท แอนด์ สปา หาดป่าตอง จ.ภูเก็ต พลเอก ประยุทธ์ จันทร์โอชา นายกรัฐมนตรี เป็นประธานเปิดงาน Startup Thailand & Digital Thailand ภูมิภาค 2016 จัดโดย กระทรวงวิทยาศาสตร์และเทคโนโลยี ร่วมกับกระทรวงเทคโนโลยีสารสนเทศและการสื่อสาร
นายจำเริญ ทิพญพงศ์ธาดา ผู้ว่าราชการจังหวัดภูเก็ต ได้กล่าวต้อนรับนายกรัฐมนตรีว่า ในนามของจังหวัดภูเก็ต ขอขอบคุณนายกรัฐมนตรีที่มาเป็นประธานในพิธีเปิดงานในวันนี้ ถือเป็นเกียรติอย่างยิ่งที่จังหวัดภูเก็ตได้รับเลือกให้เป็นหนึ่งในสองจังหวัด Super Cluster ซึ่งในนามของชาวภูเก็ตขอยืนยันว่าจะดำเนินการอย่างเต็มกำลังโดยรูปแบบของประชารัฐ เพื่อเป็นกำลังส่วนหนึ่งในการขับเคลื่อนพัฒนาประเทศไปสู่ไทยแลนด์ 4.0 ให้ได้ต่อไป จากนั้น ได้มีการแสดงวีดีทัศน์ Startup Thailand & Digital Thailand ให้ประชาชนที่ร่วมงานได้รับชม
นายพิเชฐ ดุรงคเวโรจน์ รัฐมนตรีว่าการกระทรวงวิทยาศาสตร์และเทคโนโลยี ได้กล่าวรายงานว่า สำหรับงาน Startup Thailand นี้ จัดขึ้นโดยมีวัตถุประสงค์เพื่อเป็นการส่งเสริมให้ภูมิภาคได้รับรู้และมีโอกาสในการเข้าร่วมกระบวนการพัฒนาดังกล่าวตั้งแต่เริ่มต้นและเป็นการเน้นย้ำในจุดยืนของรัฐบาลที่มีความตั้งใจต่อการสนับสนุนกลุ่มวิสาหกิจเริ่มต้น รวมทั้งเพื่อสร้างความต่อเนื่องของกิจกรรมดังกล่าวให้เกิดการเปลี่ยนแปลงในทางปฏิบัติอย่างแท้จริงและทันเหตุการณ์ เกิดจากการบูรณาการความร่วมมือของทุกภาคส่วนเพื่อขับเคลื่อนและพัฒนา Startup ของไทยให้มีศักยภาพในการเติบโตสูงอย่างก้าวกระโดด และเป็นกำลังสำคัญในการขับเคลื่อนระบบเศรษฐกิจของประเทศในอนาคต ต่อยอดการพัฒนา Startup และ Digital Economy ให้ครอบคลุมทั่วประเทศ เพื่อสร้างฐานสู่ไทยแลนด์ 4.0 ที่จะขับเคลื่อนเศรษฐกิจด้วยนวัตกรรมอย่างแท้จริง
โอกาสนี้ นายกรัฐมนตรี ได้กล่าวปาฐกถาพิเศษ หัวข้อ "การส่งเสริมภูเก็ตสู่ศูนย์กลางธุรกิจสตาร์ทอัพและมืออัจฉริยะ" สรุปสาระสำคัญว่า วันนี้รัฐบาลกำลังดำเนินการสร้างสะพานเชื่อมโยงบูรณาการทุกภาคส่วนร่วมกันอย่างประชารัฐอย่างจริงจัง โดยคำนึงถึงผลประโยชน์ของทุกคนอย่างเท่าเทียมตามกฎหมายสากล ซึ่งที่ผ่านมานั้นได้มีการดำเนินการไปในทิศทางที่ดี เพราะความร่วมมือกันของพี่น้องประชาชนทุกภาคส่วน โดยข้าราชการและรัฐบาลมีหน้าที่ทำให้เกิดความเชื่อมโยงอย่างทั่วถึงในทุกภูมิภาค ทั้ง 76 จังหวัดให้ได้ อย่างไรก็ตาม วันนี้ประเทศไทยมีความพร้อมในด้านต่าง ๆ มากมาย เหลือเพียงแต่การคิดหาวิธีว่าจะขับเคลื่อนไปพร้อมกันได้อย่างไรในทุกระดับชั้น ให้มีการร่วมมือกันโดยให้ยึดคติที่ว่า "จะไม่ทิ้งใครไว้ข้างหลัง" ช่วยเหลือเกื้อกูลกันในทุกระดับ เพื่อให้ทุกภาคส่วนมีกำลังที่เข้มแข็งสามารถเติบโตได้ ทำร่วมกันอย่างเป็นระบบ นำธุรกิจ SMEs กว่าล้านแห่งเข้ามาอยู่ในทะเบียนทำเนียบ SMEs ประเทศไทยให้ได้ ทำให้ถูกต้องตามหลักกฎหมายสากล หาจุดเชื่อมต่อ สร้างสะพานที่เชื่อมโยงกันอย่างมีคุณธรรม จริยธรรม และมีธรรมาภิบาล ให้ประชาชนมีความเชื่อมั่นและไว้ใจ
นายกรัฐมนตรี กล่าวต่อไปว่า สิ่งสำคัญที่จะต้องเร่งดำเนินการในวันนี้คือ คิดวิธีว่าจะทำอย่างไรให้ประชาชนเกิดความเข้มแข็ง สามารถอยู่ได้ด้วยตัวเอง รวมไปถึงสร้างการรับรู้ให้ประชาชนมีความเข้าใจ โดยจะต้องยึดถือวิสัยทัศน์และนโยบายของรัฐบาลเป็นหลัก อาศัยความร่วมมือซึ่งกันและกันจากทุกภาคส่วน สนับสนุนธุรกิจสตาร์ทอัพให้สามารถเติบโตขึ้นก้าวไปข้างหน้าได้ด้วยตัวเอง ขณะที่ก็ต้องเดินหน้าปฏิรูปไปพร้อมกัน อุดหนุนเกื้อกูลกัน พึ่งพาอาศัยกันและกัน บริษัทยักษ์ใหญ่ก็จะต้องดูแลบริษัทเล็ก ให้เติบโตไปพร้อมกันได้โดยไม่ทอดทิ้งใครไว้ข้างหลัง
นอกจากนี้ นายกรัฐมนตรีกล่าวว่า ทุกวันนี้ทั่วโลกมีปัญหาซึ่งเกิดมาจากเศรษฐกิจที่ตกต่ำลง เราจึงจะต้องร่วมมือกันเพื่อแก้ปัญหา ปรับเปลี่ยนตนเอง สร้างความเข้มแข็ง อย่าเพียงแต่คิดแล้วไม่ดำเนินการ โดยสร้างความเข้มแข็งให้ทุกภาคส่วนทั่วทั้งประเทศ เดินหน้าขับเคลื่อนในทุกจังหวัด ทำให้เกิดความเชื่อมโยงอย่างเป็นลำดับ จัดเรียงลำดับความสำคัญให้ชัดเจน ร่วมมือกันเดินหน้าขับเคลื่อนการพัฒนาประเทศให้มีกลไกที่มั่นคง ทั้งนี้ นายกรัฐมนตรีได้ขอความร่วมมือจากทุกภาคส่วนทั้งข้าราชการ เจ้าหน้าที่รัฐวิสาหกิจ และประชาชน ให้ร่วมมือกันเป็นประชารัฐ มุ่งหน้าขับเคลื่อน โดยตั้งเป้าหมายให้ประเทศไทยหลุดพ้นกับดักให้ได้ภายใน 20 ปี ขอให้คิดว่าประเทศเป็นของพวกเราทุกคน และเป็นหน้าที่ของทุกคนที่จะต้องร่วมมือกันขับเคลื่อนประเทศไทยให้ก้าวไปอย่างมั่นคง มั่งคั่ง และยังยืนต่อไป
หลังจากนั้น นายกรัฐมนตรีได้เยี่ยมชมนิทรรศการ Startup Thailand ก่อนเดินทางไปยังมหาวิทยาลัยราชภัฏภูเก็ตเพื่อเป็นประธานการประชุมคณะกรรมการร่วมภาครัฐและเอกชนต่อไป
 
---------------------------------
 
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/365