รัฐบาลไทย-ข่าวทำเนียบรัฐบาล-นายกรัฐมนตรีนำคณะร่วมการประชุมสมัชชาสหประชาชาติ สมัยสามัญ ครั้งที่ 71







                                วันจันทร์ที่ 31 ตุลาคม 2559                              





    352  













   นายกรัฐมนตรีนำคณะร่วมการประชุมสมัชชาสหประชาชาติ สมัยสามัญ ครั้งที่ 71
 

   นายกรัฐมนตรีนำคณะร่วมการประชุมสมัชชาสหประชาชาติ สมัยสามัญ ครั้งที่ 71 





วันนี้  (18 กันยายน  2559) พลเอกประยุทธ์ จันทร์โอชา นายกรัฐมนตรี นำคณะผู้บริหารระดับสูงร่วมการประชุมสมัชชาสหประชาชาติ สมัยสามัญ ครั้งที่ 71 ซึ่งมีหัวข้อหลักของการประชุม คือ “เป้าหมายการพัฒนาที่ยั่งยืน : แรงผลักดันสากลเพื่อเปลี่ยนแปลงโลกของเรา”  (The Sustainable Development Goals: the Universal push to transform our world)  ณ นครนิวยอร์ก สหรัฐอเมริกา ระหว่างวันที่ 18-25 กันยายน 2559 นี้
 
พลตรี วีรชน สุคนธปฏิภาค รองโฆษกประจำสำนักนายกรัฐมนตรี เผยภารกิจสำคัญของนายกรัฐมนตรีในการเข้าร่วมประชุมในครั้งนี้ ประกอบด้วย การเข้าร่วมการประชุมระดับผู้นำเรื่องลี้ภัย  ตามคำเชิญของนายบารัค โอบามา ประธานาธิบดีสหรัฐอเมริกา  การทำหน้าที่ประธานกลุ่ม G77 ในพิธีเปิดการประชุมระดับรัฐมนตรีกลุ่ม 77  การกล่าวถ้อยแถลงในการอภิปรายทั่วไป แล้ว นายกรัฐมนตรีจะมอบสัตยาบันสารเพื่อเข้าเป็นภาคีความตกลงปารีสต่อเลขาธิการสหประชาชาติ เพื่อแสดงความมุ่งมั่นของไทยในการร่วมมือกับประชาคมโลกด้านการเปลี่ยนแปลงสภาพภูมิอากาศ ด้วย
กำหนดการ มีดังนี้   วันอาทิตย์ที่ 18 กันยายน 2559 เวลา 23.45 น. นายกรัฐมนตรีและคณะจะเดินทางจากกรุงเทพฯ โดยเที่ยวบิน TG 920 และถึงนครนิวยอร์ก สหรัฐอเมริกา  วันจันทร์ที่ 19 กันยายน 2559 เวลา 13.35 น. ตามเวลาท้องถิ่น
วันอังคารที่ 20 กันยายน 2559 เวลา 08.00 น.นายกรัฐมนตรีและภริยา เข้าร่วมงาน Welcoming Reception โดยเลขาธิการสหประชาติและภริยาเป็นเจ้าภาพ   และร่วมการเปิดอภิปรายทั่วไป  โอกาสนี้ นายกรัฐมนตรีจะเข้าร่วมงานครบรอบ 1 ปี การรับรองวาระการพัฒนาที่ยั่งยืน และร่วมงานเลี้ยงอาหารกลางวันอย่างเป็นทางการ (Official Luncheon) โดยเลขาธิการสหประชาชาติเป็นเจ้าภาพ เวลา 15.30 น. ร่วมการประชุมสุดยอดระดับผู้นำด้านผู้ลี้ภัย (Leader’s Summit ​on Refugees) ตามคำเชิญของนายบารัค โอบามา ประธานาธิบดีสหรัฐฯ ในช่วงค่ำนายกรัฐมนตรีและภริยา ร่วมงานเลี้ยงรับรอง ซึ่งประธานาธิบดีสหรัฐฯ และภริยาเป็นเจ้าภาพ เพื่อเป็นเกียรติแก่ผู้นำที่เข้าร่วมการประชุมสมัชชาสหประชาชาติ สมัยสามัญ ครั้งที่ 71
วันพุธที่ 21 กันยายน 2559 เวลา  08.00 น. นายกรัฐมนตรีเข้าร่วมกิจกรรมระดับสูงเกี่ยวกับการใช้บังคับของความตกลงปารีส (High-level Event on the Entry into Force of the Paris Agreement) ต่อมา เวลา 10.00 น.ร่วมการประชุมระดับสูงการประชุมระดับสูงเรื่องการดื้อยาต้านจุลชีพ (High-Level Meeting on Anti-Microbial Resistance -AMR) และช่วงค่ำ เวลา 21.00 น. นายกรัฐมนตรีจะกล่าวถ้อยแถลง ในการอภิปรายประชุมสมัชชาสหประชาชาติ สมัยสามัญ ครั้งที่ 71
วันพฤหัสบดีที่ 22 กันยายน 2559 ช่วงเช้า นายกรัฐมนตรีพบหารือทวิภาคีกับผู้นำประเทศต่างๆ และกลุ่มคนไทยในสหรัฐฯ เข้าเยี่ยมคารวะ
วันศุกร์ที่ 23 กันยายน 2559 เวลา 10.00 น. เป็นประธานการประชุม G-77 Ministerial Meeting โดยกล่าวเปิดประชุม และกล่าวถ้อยแถลงประเด็นเรื่องปรัชญาเศรษฐกิจพอเพียง ทั้งนี้ จะได้เยี่ยมชมสำนักงานของสำนักเลขาธิการบริหารกลุ่ม 77 และ เป็นเจ้าภาพงานเลี้ยงรับรองแก่กลุ่ม 77 โดยมีการจัดนิทรรศการเรื่องหลักปรัชญาเศรษฐกิจพอเพียงในบริเวณงานด้วย   หลังเสร็จสิ้นภารกิจ นายกรัฐมนตรีและคณะ จะเดินทางออกจากนครนิวยอร์ก โดยกำหนดถึงประเทศไทยในวันอาทิตย์ที่ 25 กันยายน 2559 เวลา 06.25 น. ณ ท่าอากาศยานสุวรรณภูมิ จ. สมุทรปราการ



ที่มา : http://www.thaigov.go.th/news/contents/details/486