รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เสียใจเหตุเรือล่มกลางแม่น้ำเมืองกรุงเก่า สั่งการให้สงเคราะห์ผู้ประสบภัยอย่างเต็มที่ พร้อมตรวจสอบหาสาเหตุที่แท้จริง แนะประชาชนใช้บริการเรือที่ได้มาตรฐานและปลอดภั







                                วันจันทร์ที่ 31 ตุลาคม 2559                              





    342  













   โฆษกรัฐบาลเผย นายกฯ เสียใจเหตุเรือล่มกลางแม่น้ำเมืองกรุงเก่า สั่งการให้สงเคราะห์ผู้ประสบภัยอย่างเต็มที่ พร้อมตรวจสอบหาสาเหตุที่แท้จริง แนะประชาชนใช้บริการเรือที่ได้มาตรฐานและปลอดภั
 

   โฆษกรัฐบาลเผย นายกฯ เสียใจเหตุเรือล่มกลางแม่น้ำเมืองกรุงเก่า สั่งการให้สงเคราะห์ผู้ประสบภัยอย่างเต็มที่ พร้อมตรวจสอบหาสาเหตุที่แท้จริง แนะประชาชนใช้บริการเรือที่ได้มาตรฐานและปลอดภัย หวั่นเกิดเหตุซ้ำรอย 





พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงเหตุเรือบรรทุกผู้โดยสารอับปางกลางแม่น้ำเจ้าพระยา บริเวณวัดสนามไชย ต.บ้านป้อม อ.พระนครศรีอยุธยา ว่า ก่อนเดินทางไปปฏิบัติภารกิจที่สหรัฐอเมริกา พลเอก ประยุทธ์ จันทร์โอชา นายกรัฐมนตรี ได้ฝากแสดงความเสียใจไปยังบรรดาญาติของผู้เสียชีวิตทุกราย และให้ส่วนราชการดูแลช่วยเหลือผู้บาดเจ็บและเสียชีวิตตามสิทธิที่พึงมีพึงได้
"ท่านนายกฯ ได้สั่งการไปยัง มท. เพื่อให้พิจารณาแนวทางช่วยเหลือผู้บาดเจ็บและสงเคราะห์ญาติผู้เสียชีวิตทุกราย ตามระเบียบของทางราชการ พร้อมทั้งช่วยฟื้นฟูสภาพร่างกายและจิตใจของผู้ประสบเหตุอย่างเต็มที่ จนกว่าจะกลับบ้านได้"
พลตรี สรรเสริญ กล่าวต่อว่า นายกรัฐมนตรียังได้กำชับให้เจ้าหน้าที่สั่งให้บริษัทผู้ประกอบการเรือดังกล่าวหยุดประกอบการชั่วคราว เพื่อสอบสวนหาสาเหตุที่แท้จริงของเหตุการณ์ ซึ่งอาจจะเป็นอุบัติเหตุ ความประมาทเลินเล่อ หรือการคำนึงถึงแต่ประโยชน์ของเจ้าของเรือหรือผู้ขับเรือโดยละเลยความปลอดภัย เช่น บรรทุกผู้โดยสารเกินกว่าที่กฎหมายกำหนด ขับเรือโดยไม่มีใบอนุญาต ทั้งนี้ หากไม่ใช่อุบัติเหตุให้หาคนผิดมาลงโทษให้ได้
"ท่านนายกฯ กล่าวว่า เหตุการณ์ไม่คาดฝันทางเรือ เกิดขึ้นบ่อยครั้ง ซึ่งถือว่าเป็นเรื่องน่าเศร้าสลด และไม่มีใครอยากให้เกิด โดยได้แนะนำให้ประชาชนคำนึงถึงความปลอดภัยมากกว่าความประหยัด เช่น ไม่ใช้บริการเรือโดยสารที่ไม่ได้มาตรฐานหรือมีราคาถูก เพราะเมื่อเกิดเหตุแล้ว ไม่สามารถชดเชยความสูญเสียได้
นอกจากนี้ ยังได้เน้นย้ำให้ คค.เข้มงวดกวดขัน บังคับใช้มาตรการดูแลความปลอดภัยในการเดินเรือมากขึ้น ตั้งแต่ก่อนลงเรือ ระหว่างโดยสารเรือ ขณะขึ้นจากเรือ และข้อควรปฏิบัติหากเกิดเหตุสุดวิสัยขึ้น
โดยเรือบรรทุกผู้โดยสารทุกลำจะต้องมีมาตรฐาน ผู้ประกอบการและผู้ขับเรือต้องมีใบอนุญาต ต้องจัดให้มีเสื้อชูชีพหรืออุปกรณ์กู้ชีพไว้ในเรืออย่างเพียงพอ รวมทั้งต้องแจ้งเตือน อธิบาย และสาธิตการใช้งานอุปกรณ์ความปลอดภัย และการปฏิบัติตนเมื่ออยู่บนเรือ เพื่อป้องกันไม่ให้เกิดเหตุในลักษณะนี้ซ้ำอีกในอนาคต"



ที่มา : http://www.thaigov.go.th/news/contents/details/487