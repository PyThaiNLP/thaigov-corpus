รัฐบาลไทย-ข่าวทำเนียบรัฐบาล-นายกรัฐมนตรีพบชุมชนไทยในสหรัฐอเมริกา







                                วันจันทร์ที่ 31 ตุลาคม 2559                              





    332  













   นายกรัฐมนตรีพบชุมชนไทยในสหรัฐอเมริกา
 

   นายกรัฐมนตรีพบชุมชนไทยในสหรัฐอเมริกา 





วันนี้   (22 กันยายน 2559) เวลา 15.00 น.  ณ   โรงแรมพลาซ่า แอทธินี นครนิวยอร์ก พลเอกประยุทธ์ จันทร์โอชา นายกรัฐมนตรี พบชุมชนไทยในสหรัฐอเมริกา ประกอบด้วยชุมชนไทยในนิวยอ์รก  ผู้แทนจาก 10 สมาคมในนครนิวยอร์กและรัฐใกล้เคียง ในโอกาสเข้าร่วมการประชุมสมัชชาสหประชาชาติ สมัยสามัญ ครั้งที่ 71   โดยพลตรี วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญ ดังนี้
 

นายกรัฐมนตรีกล่าวรู้สึกอบอุ่นและหวังว่าการพบกันในวันนี้จะเป็นโอกาสให้ชุมชนไทยในสหรัฐฯ และทีมประเทศไทยในสหรัฐฯ ได้พูดคุยและแลกเปลี่ยนความคิดเห็นกันในบรรยากาศที่เป็นกันเอง  ซึ่งสถิติของทางการสหรัฐอเมริการะบุว่า มีคนไทยอาศัยอยู่ในสหรัฐฯ ประมาณสองแสนกว่าคน หากนับรวมชาวไทยรุ่นที่สองที่เกิดและโตที่นี่เพราะพ่อแม่และญาติมาตั้งรกรากในสหรัฐฯ เมื่อสามสิบสี่สิบปีก่อนด้วย อาจมีจำนวนมากถึงสามแสนคน ซึ่งประกอบอาชีพและธุรกิจที่ได้รับการยอมรับ และมีสิทธิเสรีภาพทัดเทียมกับชาวอเมริกัน สามารถเข้าถึงเทคโนโลยีชั้นสูงของสหรัฐฯ หรือสามารถสื่อสารกับนักการเมืองสหรัฐฯ ในพื้นที่ต่าง ๆ  ในส่วนของพัฒนาการภายในประเทศทุกวันนี้  สังคมไทยมีเสถียรภาพ มีการบังคับใช้กฎหมาย และมาตรการต่างๆ ที่ถูกนำออกมาใช้ก็เพื่อบูรณาการการทำงาน  แก้ปัญ่่หาความขัดแย้ง และเพื่อการวางอนาคตร่วมกัน

โอกาสนี้  นายกรัฐมนตรีกล่าวย้ำการทำงานของรัฐบาลว่า คือ ต้องการเห็นประเทศไทยก้าวหน้า มั่นคง มั่งคั่ง และยั่งยืน ตลอดสองปีรัฐบาลพยายามฟื้นฟูปฏิรูปประเทศ ทุกหน่วยงานดำเนินการอย่างจริงจังเพื่อให้เห็นผลเป็นรูปธรรม  ทั้งนี้ ประเทศไทยต้องเป็นประชาธิปไตยอันมีพระมหากษัตริย์เป็นประมุข  
รัฐบาลส่งเสริมการบริหารราชการแผ่นดินที่มีธรรมาภิบาล ลดความเหลื่อมล้ำ สร้างความเป็นธรรม รวมทั้ง ป้องกันปราบปรามการทุจริตและประพฤติมิชอบในภาครัฐ โดยมีการปรับปรุงกฎหมายและส่งเสริมกระบวนการยุติธรรม ผ่านร่างกฎหมายต่าง ๆ รวมกว่า 190 ฉบับ อาทิ กฎหมายว่าด้วยกองทุนยุติธรรม พ.ร.บ. อำนวยความสะดวกกับประชาชน  พ.ร.บ. ข้อมูลข่าวสาร กฎหมายว่าด้วยเศรษฐกิจและการลงทุน การปรับระบบภาษีอากรประเทศไทยอยู่ระหว่างการปฏิรูป รัฐบาลมียุทธศาสตร์ระยะยาว และเดินหน้าตามแผนพัฒนาประเทศอย่างจริงจัง  อย่างไรก็ตาม ประชาชนยังมีความแตกต่างทางรายได้  รัฐบาลจึงมุ่งเพิ่มความสามารถในการแข่งขันของประเทศ วางระบบโครงสร้างพื้นฐานประเทศและคมนาคม รวมทั้งการพัฒนาอุตสาหกรรมดั้งเดิม (5 S curve) และส่งเสริมอุตสาหกรรมใหม่ (new 5 S curve)  ด้วยเทคโนโลยีชั้นสูง พร้อมๆ ไปกับการพัฒนาศักยภาพแรงงาน ขณะเดียวกัน รัฐบาลให้ความสำคัญกับการอนุรักษ์ทรัพยากรธรรมชาติและป้องกันการละเมิดสาธารณสมบัติ ทั้งหมดนี้ก็เพื่อพัฒนาประเทศโดยมีตัวบทกฎหมายรองรับและช่วยแก้ไขปัญหาที่ติดขัด
นายกรัฐมนตรี กล่าวว่า ต้นตอของปัญหาหลายอย่างในประเทศไทยมาจากความเหลื่อมล้ำในสังคม  รัฐบาลจึงให้ความสำคัญในการขจัดความเหลื่อมล้ำ   เพิ่มรายได้และพัฒนาคุณภาพชีวิตของคนไทย โดยเฉพาะอย่างยิ่งเกษตรกรที่มีสัดส่วนถึงร้อยละ 40 ให้มีความเข้มแข็งและพึ่งพาตนเองได้ ถือเป็นนโยบายสำคัญของรัฐบาล รวมทั้งการลดช่องว่างและความแตกต่างในสังคม โดยเฉพาะระหว่างคนเมืองและคนชนบท และส่งเสริมภูมิปัญญาท้องถิ่น นำเทคโนโลยีและความเจริญในชนบท  นอกจากนี้ ยังมีโครงการส่งเสริมให้เกษตรกรเพาะปลูกพืชแบบผสมผสานแทนการปลูกพืชเชิงเดี่ยว เพื่อสร้างรายได้ที่มั่นคง มีกองทุนสนับสนุนเกษตรกร และยกระดับผลผลิตของเกษตรกรด้วยการใช้เทคโนโลยีใหม่ ๆ เช่น การปรับปรุงคุณภาพสินค้าอุปโภค บริโภค  อาทิ ข้าว ผ้าไทย เพื่อให้เข้าถึงตลาดต่าง ๆ และเพื่อเพิ่มมูลค่าสินค้าและรายได้ของเกษตรกรไทยรัฐบาลยังดำเนินโครงการด้านสวัสดิการเพื่อดูแลค้ำจุนผู้ด้อยโอกาส เด็ก คนชรา ผู้มีรายได้น้อย อาทิ  เบี้ยผู้สูงอายุ  มีกองทุนประกันสังคม  โดยที่ทุกคนเข้าถึงโอกาสทางการศึกษา กระจายความเจริญออกไปยังพื้นที่ต่าง ๆ เป้าหมายเพื่อให้สามารถพึ่งพาตัวเองได้  ปรับปรุงระบบการศึกษาใหม่ทั้งหมด พัฒนาครู  สร้างระบบราชการที่มีคุณธรรม เป็นองค์กรที่มีจริยธรรม ซึ่งประเทศไทยได้น้อมนำหลักปรัชญาของเศรษฐกิจพอเพียงของพระบาทสมเด็จพระเจ้าอยู่หัวมาใช้ในการดำเนินการปฏิรูปประเทศด้านต่าง ๆ โดยให้ คนเป็นศูนย์กลาง ด้่านเศรษฐกิจ  ปรับปรุงการให้สิทธิประโยชน์เพื่อการลงทุนของสำนักงานส่งเสริมการลงทุนแห่งประเทศไทย  เพื่อลดช่องว่างรายได้ สนับสนุนนโยบายการลงทุนของรัฐในโครงสร้างพื้นฐาน ระบบราง การขนส่ง สาธารณูปโภค รัฐบาลยังรณรงค์การมีส่วนร่วมของทุกภาคส่วนผ่านการเสริมสร้างกลไกประชารัฐ ซึ่งคือการมีส่วนร่วมของภาครัฐ เอกชน ประชาชนและภาคประชาสังคม และให้ทุกคนรู้สึกว่าเป็นผู้มีส่วนได้ส่วนเสียในการขับเคลื่อนประเทศมิติต่าง ๆ 
ในตอนท้าย นายกรัฐมนตรียังได้กล่าวถึงความสำเร็จในการเดินทางเข้าร่วมการประชุมสมัชชาสหประชาชาติ สมัยสามัญ ครั้งนี้ ว่า ประเทศไทยได้รับการยอมรับและนานาชาติชื่นชมบทบาทความมุ่งมั่นของไทย  ในการแก้ปัญหาและความท้าทายระดับโลกร่วมกับประชาคมโลกทั้งปัญหาผู้หนีภัย  แก้ปัญหาค้ามนุษย์ และการเปลี่ยนแปลงสภาพภูมิอากาศ   พร้อมกล่าวชื่นชมคนไทยในต่างแดน ที่จะเป็นอีกหนึ่งคลัสเตอร์ในต่างประเทศ โดยเอกอัครราชทูต ณ ประเทศต่างๆ เป็นหัวหน้าคลัสเตอร์ ถือเป็นอีกหนึ่งพลังในการพัฒนาประเทศร่วมกับรัฐบาล


________________



ที่มา : http://www.thaigov.go.th/news/contents/details/500