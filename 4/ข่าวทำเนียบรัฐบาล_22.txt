รัฐบาลไทย-ข่าวทำเนียบรัฐบาล-นรม. เป็นประธานมอบโล่เกียรติคุณและทุนการศึกษาแก่เยาวชนที่ชนะโครงการประกวดออกแบบบรรจุภัณฑ์นมโรงเรียน “School Milk Art Contest 2016” 







                                วันจันทร์ที่ 31 ตุลาคม 2559                              





    342  













   นรม. เป็นประธานมอบโล่เกียรติคุณและทุนการศึกษาแก่เยาวชนที่ชนะโครงการประกวดออกแบบบรรจุภัณฑ์นมโรงเรียน “School Milk Art Contest 2016” 
 

   นรม. เป็นประธานมอบโล่เกียรติคุณและทุนการศึกษาแก่เยาวชนที่ชนะโครงการประกวดออกแบบบรรจุภัณฑ์นมโรงเรียน “School Milk Art Contest 2016”  





วันนี้ (27 กันยายน 2559) เวลา 09.00 น. ณ บริเวณด้านหน้าตึกบัญชาการ 1 ทำเนียบรัฐบาล ก่อนประชุมคณะรัฐมนตรี พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์พร้อมคณะ และ นายณรงค์ฤทธิ์ วงศ์สุวรรณ ผู้อำนวยการองค์การส่งเสริมกิจการโคนมแห่งประเทศไทย (อ.ส.ค.) มาพบ พลเอก ประยุทธ์ จันทร์โอชา นายกรัฐมนตรี ในโอกาสนำเยาวชนที่ผ่านเข้ารอบระดับประเทศ 5 คนสุดท้ายของโครงการออกแบบบรรจุภัณฑ์นมโรงเรียน “School Milk Art Contest 2016” เข้ารับรางวัลโล่เกียรติคุณและทุนการศึกษาจากนายกรัฐมนตรี
ทั้งนี้ เยาวชนที่เข้ารับพิธีรับมอบรางวัลประกอบด้วย 5 คนดังนี้
รางวัลชนะเลิศ 1 รางวัล
ด.ช.เพทาย พันธ์แตง ชั้นประถมศึกษาปีที่ 3 โรงเรียนอนุบาลเทศบาลตำบลหินกอง จ.สระบุรี
รางวัลที่ได้รับ : ทุนการศึกษา 50,000 บาท, โล่เกียรติคุณ, ใบประกาศนียบัตร และผลงานจะถูกนำ ไปตีพิมพ์เป็นลวดลายบรรจุภัณฑ์บนกล่องและถุงนมโรงเรียน ปีการศึกษา 2560 อีกด้วย
รางวัลดีเด่น 4 รางวัล
1. ด.ญ.อารีรัตน์ ชวนยิ้ม ชั้นประถมศึกษาปีที่ 2 โรงเรียนวัดสว่างอารมณ์จ.สระบุรี
2. ด.ญ.เพชรรัตน์ คงเพิ่มพูน ชั้นประถมศึกษาปีที่ 6 โรงเรียนแย้มจาดวิชชานุสรณ์ กรุงเทพมหานคร
3. ด.ญ.ณัฐธยาน์ ศรีปะโค ชั้นประถมศึกษาปีที่ 6 โรงเรียนอนุบาลชลบุรีจ.ชลบุรี
4. ด.ช.ทิภัทรฐา สุวรรณรัฐภูมิ ชั้นประถมศึกษาปีที่ 5 โรงเรียนเทศบาลปลูกปัญญาในพระอุปถัมภ์ฯ จ.ภูเก็ต
รางวัลที่ได้รับ : ทุนการศึกษา รางวัลละ 10,000 บาท และใบประกาศนียบัตร
โอกาสนี้ นายกรัฐมนตรีได้แสดงความยินดีกับเยาวชนที่ได้รับรางวัลและทุนการศึกษาฯ พร้อมกล่าวแนะนำให้เยาวชนไทยดื่มนมกันมากขึ้นเพื่อส่งเสริมสุขภาพและอนามัยให้เจริญเติบโตยิ่งขึ้น พร้อมได้ชมการแสดงเต้นเข้าจังหวะประกอบเพลงเพื่อการออกกำลังกายของโรงเรียนพญาไท สังกัดกระทรวงศึกษาธิการด้วยความสนใจ
อนึ่ง โครงการอาหารเสริม (นม) โรงเรียนเกิดขึ้นครั้งแรกในปีพ.ศ. 2535 เพื่อแก้ปัญหาการขาดสารอาหาร และภาวะทุพโภชนาการในเด็ก ด้วยเห็นว่าเด็กควรจะได้ดื่มนมซึ่งเป็นอาหารธรรมชาติที่มีความสมบูรณ์ และมีคุณค่าทางโภชนาการสูง อันจะส่งผลให้พัฒนาการด้านต่าง ๆ ของเด็กเป็นไปอย่างเต็มศักยภาพ ซึ่งในครั้งแรกนั้นลวดลายบรรจุภัณฑ์นมโรงเรียน จะมีความแตกต่างกันไปตามการออกแบบของผู้ผลิตแต่ละราย
ต่อมาในปีพ.ศ. 2543 เป็นครั้งแรกที่มีการใช้ภาพบนบรรจุภัณฑ์นมโรงเรียนเป็นรูปแบบเดียวกัน ทั่วประเทศ ซึ่งกำหนดโดยคณะกรรมการนมโรงเรียน กระทั่งใน ปีพ.ศ. 2555 มีการปรับภาพโดยใช้แนวคิด กิจกรรมสำหรับเด็กนักเรียนยุคใหม่ คือกีฬา ดนตรีและไอที ซึ่งเมื่อเด็กๆ ได้รับนมไปดื่มก็มีความสนใจว่า ภาพวาดนี้คือภาพอะไร มีความหมายอย่างไร ทำให้เด็กๆ มีความเพลิดเพลินในการดื่มนม และใช้ลวดลาย ดังกล่าวจนมาถึงปัจจุบัน
ในปี 2559 ทางองค์การส่งเสริมกิจการโคนมแห่งประเทศไทย (อ.ส.ค.) ได้รับหน้าที่อีกครั้ง ในการประชาสัมพันธ์โครงการอาหารเสริม (นม) โรงเรียน เพื่อให้โรงเรียนครูและนักเรียนได้รู้จักมากยิ่งขึ้น ในรูปแบบการจัดการประกวดออกแบบบรรจุภัณฑ์นมโรงเรียน “School Milk Art Contest 2016” เพื่อชิงทุนการศึกษากว่า 100,000 บาท และโล่ประกาศเกียรติคุณจากท่านนายกรัฐมนตรีซึ่งทาง อ.ส.ค. ได้เชิญชวนโรงเรียนระดับประถมศึกษาที่ดื่มนมโรงเรียนทั่วประเทศกว่า 40,000 แห่ง มาร่วมส่งผลงานเข้าประกวดในโครงการ นี้ภายใต้หัวข้อที่มีให้เลือก 5 หัวข้อ ได้แก่ ค่านิยม 12 ประการ, ประชาคมอาเซียน (Asian Community), เกษตรกรและฟาร์มโคนม นักเรียนแข็งแรงและมีความสุข พร้อมเปิดกว้างให้นำเสนอได้อย่างอิสระ
 
***********************
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ



ที่มา : http://www.thaigov.go.th/news/contents/details/511