รัฐบาลไทย-ข่าวทำเนียบรัฐบาล-นายกรัฐมนตรีประชุมหัวหน้าส่วนราชการระดับกระทรวง ครั้งที่ 5/2559 ขอบคุณข้าราชการที่ให้ความร่วมมือเป็นอย่างดีตลอดระยะเวลาการทำงานที่ผ่านมา







                                วันจันทร์ที่ 31 ตุลาคม 2559                              





    321  













   นายกรัฐมนตรีประชุมหัวหน้าส่วนราชการระดับกระทรวง ครั้งที่ 5/2559 ขอบคุณข้าราชการที่ให้ความร่วมมือเป็นอย่างดีตลอดระยะเวลาการทำงานที่ผ่านมา
 

   นายกรัฐมนตรีประชุมหัวหน้าส่วนราชการระดับกระทรวง ครั้งที่ 5/2559 ขอบคุณข้าราชการที่ให้ความร่วมมือเป็นอย่างดีตลอดระยะเวลาการทำงานที่ผ่านมา 





วันนี้ (28 ก.ย. 59) เวลา 10.30 น. ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีเป็นประธานการประชุมหัวหน้าส่วนราชการระดับกระทรวงหรือเทียบเท่า ครั้งที่ 5/2559 โดยมีหัวหน้าส่วนราชการระดับกระทรวงหรือเทียบเท่าเข้าร่วมประชุม พร้อมกันนี้นายกรัฐมนตรีได้จัดงานอำลาให้กับหัวหน้าส่วนราชการที่จะเกษียณอายุราชการ โดยจัดให้มีการเลี้ยงอาหารเพื่อแสดงน้ำใจที่ร่วมกันปฏิบัติงานมาด้วยความทุ่มเท
โอกาสนี้ นายกรัฐมนตรีได้กล่าวขอบคุณข้าราชการที่ได้ให้ความร่วมมือช่วยทำงานเป็นอย่างดีตลอดระยะเวลาการทำงานที่ผ่านมา และกล่าวให้กำลังใจทุกคนที่ได้มีส่วนร่วมในการปฎิรูปประเทศ ถึงแม้ปัญหาของประเทศไม่สามารถแก้ไขได้ภายในระยะเวลาอันสั้น และไม่ได้แก้ไขได้ง่ายเพราะมีความซับซ้อนด้วยกฎกติกา แต่ขอให้ถือว่าทุกคนได้ทำงานร่วมกันเพื่อสร้างประวัติศาสตร์ให้กับประเทศไทย และชื่อเสียงเกียรติยศของวงศ์ตระกูลอย่างภาคภูมิใจ
จากนั้น พลเอก วิลาศ อรุณศรี เลขาธิการนายกรัฐมนตรีได้กล่าวถึงความคืบหน้าของการดำเนินงานว่า ในปีงบประมาณ พ.ศ. 2559 ของสำนักเลขาธิการนายกรัฐมนตรีว่า มีการปฏิบัติภารกิจในการอำนวยการขับเคลื่อนการบริหารราชการแผ่นดินของนายกรัฐมนตรีในทุก ๆ ด้าน ที่ได้กำหนดไว้ รวมถึงการปฏิบัติงานที่สำคัญเกี่ยวกับการติดตามและขับเคลื่อนการดำเนินงานตามนโยบายของรัฐบาล และข้อสั่งการของนายกรัฐมนตรี การเผยแพร่และประชาสัมพันธ์การดำเนินงานของรัฐบาลเพื่อสร้างการรับรู้ของประชาชน ตลอดจนการบริหารจัดการภารกิจในพื้นที่ส่วนภูมิภาคของนายกรัฐมนตรี การขับเคลื่อนภารกิจด้านต่างประเทศ ด้านนิติบัญญัติ และการสนับสนุนให้มีการดำเนินการปฏิรูปประเทศในด้านต่าง ๆ ซึ่งผลการดำเนินงานก่อให้เกิดประสิทธิผลต่อการพัฒนาประเทศ สามารถแก้ไขปัญหาของประชาชนตามเจตนารมณ์ของรัฐบาล ที่เป็นไปตามข้อสั่งการของนายกรัฐมนตรี
พร้อมกันนี้ เลขาธิการนายกรัฐมนตรีได้กล่าวถึงประเด็นขอความร่วมมือจากส่วนราชการต่าง ๆ ว่า เรื่องใดที่ดำเนินการแล้วเสร็จขอให้มีการประเมินผลและรายงานให้รับทราบ ส่วนเรื่องที่ยังดำเนินการไม่แล้วเสร็จ ให้เร่งรัดดำเนินการอย่างต่อเนื่อง ส่วนการจัดทำแผนงาน โครงการตามแผนปฎิบัติราชการประจำปี 2560 ขอให้สอดคล้องกับยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติ ฉบับที่ 12 ในส่วนเรื่องเกี่ยวกับต่างประเทศ ขอให้กระทรวงการต่างประเทศเป็นแม่งานในการติดตามผลการเจรจาของนายกรัฐมนตรีในระดับต่าง ๆ ให้ส่วนราชการรายงานผ่านกระทรวงการต่างประเทศตามระยะเวลาที่เหมาะสม
สำหรับการขับเคลื่อนการปฏิรูปประเทศ ขอให้มีการเร่งรัดขับเคลื่อนการปฏิรูปประเทศ สิ่งใดที่สามารถดำเนินการได้ให้ดำเนินการทันที รวมถึงการเร่งออกกฎหมาย กฎระเบียบที่เกี่ยวข้องภายใต้กฎหมายหลักให้แล้วเสร็จภายในระยะเวลาที่กำหนด ในส่วนการดำเนินงานส่วนภูมิภาคของนายกรัฐมนตรี ขอให้เร่งรัดติดตามการดำเนินงานตามข้อสั่งการของนายกรัฐมนตรี และจัดทำสรุปผลการดำเนินงานประจำปี โดยในปีงบประมาณ พ.ศ.2560 ขอให้มีการจัดทำแผนการลงพื้นที่ประจำเดือนของนายกรัฐมนตรีส่งให้สำนักเลขาธิการนายกรัฐมนตรีพิจารณา ส่วนการเผยแพร่และประชาสัมพันธ์การดำเนินงานของรัฐบาลสู่สาธารณชนขอให้เร่งประชาสัมพันธ์และสร้างการรับรู้เกี่ยวกับผลการดำเนินงานของส่วนราชการไปสู่ประชาชนอย่างทั่วถึงต่อไป
ภายหลังการรับฟังการนำเสนอรายงานผลงาน และประเด็นขอความร่วมมือจากเลขาธิการนายกรัฐมนตรี พลเอก ประยุทธ์ จันทร์โอชา นายกรัฐมนตรีกล่าวว่า ผลการเจรจาของนายกรัฐมนตรีในระดับต่าง ๆ กับผู้นำต่างประเทศขอให้กระทรวงการต่างประเทศจัดทำสำเนาแจกจ่ายผลการหารือให้ส่วนราชการที่เกี่ยวข้องได้รับทราบ เพื่อให้เกิดความสัมพันธ์ในทุกมิติกับประเทศเพื่อนบ้าน อันจะก่อให้เกิดการค้า การลงทุน โดยเฉพาะกิจกรรมที่จะต้องบูรณาการร่วมกันในด้านต่าง ๆ เพื่อเป็นการวางพื้นฐานอย่างบูรณาการ
สำหรับเรื่องงบประมาณ ขอให้มีการจัดทำคำของบประมาณให้มีความสัมพันธ์และสอดคล้องตามกลุ่มภารกิจงาน ต้องกำหนดแผนงานอย่างชัดเจน เพื่อลดความซ้ำซ้อนการใช้จ่ายงบประมาณ และต้องมีความเข้มงวดมากขึ้นเพื่อให้การใช้จ่ายงบประมาณเกิดประสิทธิภาพสูงสุด โดยต้องเรียงลำดับการใช้จ่ายงบประมาณตามความจำเป็นและความเร่งด่วน
ส่วนเรื่องของการลงพื้นที่ไปตรวจราชการในส่วนภูมิภาคเพื่อติดตามผลการปฏิบัติราชการ และตรวจเยี่ยมประชาชน นายกรัฐมนตรีกล่าวเน้นย้ำว่า ต่อไปจะลงพื้นที่ตรวจราชการในส่วนภูมิภาคเพิ่มขึ้นประมาณเดือนละ 2 ครั้ง เพราะต้องการไปให้ครบทุกจังหวัด ทั้งนี้ เพื่อสร้างความเข้าใจ และรับฟังปัญหาจากประชาชนโดยตรง ส่วนเรื่องการประชาสัมพันธ์ นายกรัฐมนตรีฝากให้ส่วนราชการบูรณาการการประชาสัมพันธ์ให้เป็นมืออาชีพ ต้องมีการสื่อสาร 2 ทาง จากข้างบนลงข้างล่าง และจากข้างล่างขึ้นข้างบน และแสวงหาความร่วมมือจากทุกภาคส่วนเพื่อให้เกิดเครือข่ายการประชาสัมพันธ์ที่ดีต่อกันระหว่างรัฐบาลกับภาคส่วนต่าง ๆ
----------------------------------------------
กลุ่มเผยแพร่และประชาสัมพันธ์ สำนักโฆษก



ที่มา : http://www.thaigov.go.th/news/contents/details/516