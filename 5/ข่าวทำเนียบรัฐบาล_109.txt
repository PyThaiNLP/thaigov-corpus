รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานการประชุมจัดทำ (ร่าง) แผนการอุปถัมภ์และคุ้มครองศาสนาต่าง ๆ ในประเทศไทย ครั้งที่ 3/2559







                                วันศุกร์ที่ 4 พฤศจิกายน 2559                              





    246  













   รมต.นร.สุวพันธุ์ฯ เป็นประธานการประชุมจัดทำ (ร่าง) แผนการอุปถัมภ์และคุ้มครองศาสนาต่าง ๆ ในประเทศไทย ครั้งที่ 3/2559
 

   ที่ประชุมมีมติเห็นชอบ (ร่าง) แผนการอุปถัมภ์และคุ้มครองศาสนาต่าง ๆ ในประเทศไทยพร้อมเสนอ ครม. พิจารณา ภายในเดือน พ.ย. 59 





   วันนี้ (4 พฤศจิกายน 2559) เวลา 09.30 น. ณ ห้องประชุม 301 ตึกบัญชาการ 1 ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรีได้เป็นประธานการประชุมจัดทำ (ร่าง) แผนการอุปถัมภ์และคุ้มครองศาสนาต่าง ๆ ในประเทศไทย ครั้งที่ 3/2559
          ที่ประชุมได้พิจารณาและมีมติเห็นชอบการจัดทำ (ร่าง) แผนการอุปถัมภ์และคุ้มครองศาสนาต่าง ๆ ในประเทศไทย ซึ่งเป็นไปตามคำสั่งหัวหน้าคณะรักษาความสงบแห่งชาติที่ 49/2559 (ปีงบประมาณ 2560 - 2564) เรื่องมาตรการอุปถัมภ์และคุ้มครองศาสนาต่าง ๆ และคณะรัฐมนตรีได้รับทราบคำสั่งดังกล่าวแล้ว เมื่อวันที่ 23 สิงหาคม 2559 โดยนายกรัฐมนตรีได้มอบหมายให้รัฐมนตรีประจำสำนักนายกรัฐมนตรี (นายสุวพันธุ์ ตันยุวรรธนะ) ดำเนินการในเรื่องนี้ให้เป็นรูปธรรมตามกรอบระยะเวลาที่กำหนด โดย (ร่าง) แผนการอุปถัมภ์และคุ้มครองศาสนาต่าง ๆ ในประเทศไทยได้กำหนดวิสัยทัศน์ให้ศาสนาต่าง ๆ ในประเทศไทยได้รับการทำนุบำรุงส่งเสริมให้คนไทยมีพฤติกรรมที่ ถูกต้อง ดีงาม มีคุณธรรม มีความรักความสามัคคี และอยู่ร่วมกันในสังคมอย่างปรองดอง สมานฉันท์ มีความสงบสุขร่มเย็น โดยมีเป้าประสงค์ให้สังคมเป็นสังคมที่มีคุณธรรม มีความปรองดองสมานฉันท์ และศาสนิกชนทุกศาสนาปฏิบัติตนตามหลักคำสอนทางศาสนาที่ตนเองนับถือ พร้อมน้อมนำหลักปรัชญาเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดชไปปฏิบัติและดำรงวิถีวัฒนธรรมไทยที่ดีงาม
          ทั้งนี้ (ร่าง) แผนนี้มียุทธศาสตร์หลัก 6 ประการ ประกอบด้วย 
                    ยุทธศาสตร์ที่ 1 ส่งเสริมและสนับสนุนการศึกษา
                    ยุทธศาสตร์ที่ 2 ส่งเสริมและสนับสนุนการเผยแพร่หลักธรรมที่ถูกต้อง
                    ยุทธศาสตร์ที่ 3 อุปถัมภ์ศาสนา
                    ยุทธศาสตร์ที่ 4 คุ้มครองป้องกันการบ่อนทำลายศาสนา
                    ยุทธศาสตร์ที่ 5 การสร้างความเข้าใจอันดีและความร่วมมือระหว่างศาสนา
                    ยุทธศาสตร์ที่ 6 การสร้างการรับรู้และความเข้าใจในกิจการศาสนา
          อนึ่ง ยุทธศาสตร์ทั้ง 6 ประการดังกล่าวจะก่อให้เกิดการเปลี่ยนแปลงใน 3 ระดับ ทั้งในระดับประเทศชาติระดับสังคม และระดับประชาชน เพื่อนำไปสู่การอยู่ร่วมกันของศาสนิกชนทุกศาสนาพร้อมน้อมนำหลักปรัชญาเศรษฐกิจพอเพียงไปใช้ในชีวิตเพื่อความสุขอย่างมั่นคงและยั่งยืนต่อไป โดยฝ่ายเลขานุการจะนำ (ร่าง) แผนการอุปถัมภ์ฯ ดังกล่าวเสนอที่ประชุมคณะรัฐมนตรีเพื่อพิจารณาภายในวันที่ 15 พฤศจิกายน 2559
**********************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/719