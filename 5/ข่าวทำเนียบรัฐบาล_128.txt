รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานการประชุมศูนย์บัญชาการติดตามสถานการณ์ ครั้งที่ 16/2559 







                                วันศุกร์ที่ 11 พฤศจิกายน 2559                              





    198  













   รมต.นร.สุวพันธุ์ฯ เป็นประธานการประชุมศูนย์บัญชาการติดตามสถานการณ์ ครั้งที่ 16/2559 
 

   ที่ประชุมมีมติเห็นชอบให้บริการจองคิวเพื่อถวายพระบรมศพฯ ผ่านระบบออนไลน์ ภายในสัปดาห์หน้า 





   วันนี้ (11 พฤศจิกายน 2559) เวลา 14.00 น. ณ ตึกสันติไมตรี (หลังใน) ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมศูนย์บัญชาการติดตามสถานการณ์ (ศตส.) ครั้งที่ 16/2559
          ภายหลังเลิกการประชุมเวลาประมาณ 17.00 น. รัฐมนตรีประจำสำนักนายกรัฐมนตรีได้แถลงข่าวสรุปผลการประชุม ดังนี้
          ที่ประชุมได้รับทราบรายงานความคืบหน้าในการดำเนินงานของส่วนราชการต่าง ๆ ที่ได้ปฏิบัติหน้าที่ในการกำกับดูแลเพื่ออำนวยความสะดวกประชาชนที่เดินทางมาถวายสักการะพระบรมศพฯ ณ พระที่นั่งดุสิตมหาปราสาท ภายในพระบรมมหาราชวังซึ่งเป็นไปด้วยความเรียบร้อย ขณะเดียวกัน กรุงเทพมหานครได้ดำเนินการทยอยติดตั้งเต็นท์คาดว่าภายในเดือนพฤศจิกายน 2559 น่าจะแล้วเสร็จครบถ้วนเต็มรูปแบบทุกเต็นท์เพื่ออำนวยความสะดวกประชาชนได้ดียิ่งขึ้น
          นอกจากนี้ ศตส. ได้กำชับให้ ขสมก. รับ-ส่ง ประชาชนโดยต่อเนื่องและเพิ่มจุดบริการที่ท่าราชวรดิษฐ์ พร้อมทั้งให้บริการถึงเวลา 23.00 น. และหากมีประชาชนตกค้างอยู่ก็ให้ ขสมก. ขยายงานบริการรับ - ส่ง ประชาชนถึงบ้านครบถ้วนทุกคนไม่มีการตกค้างแต่อย่างใด
          พร้อมกันนี้ ศตส. ได้มอบหมายให้ กรมเจ้าท่า จัดเตรียมการบริการทางด้านขนส่งทางน้ำที่ท่าเรือวังหลัง ท่าเรือวัดระฆัง ท่าเรือพรานนก และท่าเรือสถานีรถไฟบางกอกน้อย (เดิม) ไว้บริการประชาชนเพิ่มเติมอีกด้วย
          รัฐมนตรีประจำสำนักนายกรัฐมนตรี แถลงข่าวในตอนท้ายเพิ่มเติมอีกว่า ในสัปดาห์หน้าจะมีการให้บริการจองคิวผ่านระบบออนไลน์สำหรับประชาชนเพื่อถวายสักการะพระบรมศพฯ ณ พระที่นั่งดุสิตมหาปราสาท ทั้งนี้ เพื่อเป็นระบบเสริมนอกเหนือจากการอำนวยความสะดวกประชาชนในการเข้าแถวเพื่อจองคิวที่มีอยู่เดิม ซึ่งจะทำให้เกิดความคล่องตัวในการให้บริการประชาชนทั่วประเทศได้หลายช่องทางและมีความคล่องตัวมากขึ้น
*************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/766