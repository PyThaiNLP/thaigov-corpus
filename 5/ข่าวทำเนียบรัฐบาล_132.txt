รัฐบาลไทย-ข่าวทำเนียบรัฐบาล-นายกรัฐมนตรีเฝ้าฯรับเสด็จ สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดงาน “ITU Telecom World 2016”







                                วันอังคารที่ 15 พฤศจิกายน 2559                              





    202  





      พิมพ์    
     
    
















   นายกรัฐมนตรีเฝ้าฯรับเสด็จ สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดงาน “ITU Telecom World 2016”
 

   นายกรัฐมนตรีเฝ้าฯรับเสด็จ สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดงาน “ITU Telecom World 2016” 





วันนี้ (14 พ.ย. 2559)เวลา 9.30 น. พลเอก ประยุทธ์ จันทร์โอชา นายกรัฐมนตรี เฝ้าฯรับเสด็จและกราบบังคมทูลรายงานสมเด็จพระเทพรัตนราชสุดาฯ สยามบรมราชกุมารี ในการเสด็จพระราชดำเนินไปทรงเปิดงาน “ITU Telecom World 2016” ณ ห้องรอยัล จูบิลี่ บอลรูม  อาคารชาเลนเจอร์ ศูนย์แสดงสินค้าและการประชุม อิมแพ็ค เมืองทองธานี

ITU Telecom World เป็นการจัดแสดงนิทรรศการผลงานและการประชุมเชิงวิชาการด้านโทรคมนาคมและ เทคโนโลยีสารสนเทศและการสื่อสารที่ทันสมัยระดับโลกที่จัดขึ้นเป็นประจำทุกปี โดยมีผู้ผลิตชั้นนำและผู้นำด้านเทคโนโลยีของประเทศต่างๆ นำผลงาน นวัตกรรม และเทคโนโลยีต่างๆ มาร่วมจัดแสดง โดยในปีนี้ ไทยร่วมกับสหภาพโทรคมนาคมระหว่างประเทศ เป็นเจ้าภาพจัดงาน ITU Telecom World 2016 ระหว่างวันที่ 14-17 พ.ย. 2559 ภายใต้หัวข้อ “Collaborating in the digital economy” และไทยมีกำหนดจะจัดศาลาไทย (Thai Pavilion) เพื่อจัดแสดงและเผยแพร่ผลงานด้านโทรคมนาคมและเทคโนโลยีสารสนเทศของส่วน ราชการ รัฐวิสาหกิจ และ SMEs ของไทยด้วย

ในอดีต ไทยเคยได้รับเลือกจาก ITU ให้เป็นเจ้าภาพจัดงาน ITU Telecom Asia 2008 และ ITU Telecom World 2013 ซึ่งมีผู้เข้าร่วมงานทั้งสิ้น 6 พันคน ในจำนวนนี้มีผู้แทนระดับรัฐมนตรีกว่า 80 คน สำหรับปีนี้ คาดว่าจะมีผู้เข้าร่วมงานมากกว่า 25,000 คน เนื่องจากมีการปรับลดกฎเกณฑ์ และค่าใช้จ่ายในการร่วมงาน มีผู้นำประเทศและผู้นำรัฐบาลที่จะเข้าร่วมงานฯ จำนวน 3 คน ได้แก่ 1) มกุฏราชกุมารแห่งราชอาณาจักรตองกา 2) นายซาวีเยร์ เบตแตล (Xavier Bettel) นายกรัฐมนตรีราชรัฐลักเซมเบิร์ก 3) ฯพณฯ ท่าน ชาร์ล็อต ซัลไว ทาบิมัสมัส (Hon. Charlot Salwai Tabimasmas) นายกรัฐมนตรีแห่งสาธารณรัฐวานูอาตู

โอกาสนี้ นายกรัฐมนตรี กราบบังคมทูลรายงานสมเด็จพระเทพรัตนราชสุดาฯ สยามบรมราชกุมารี โดยมีสาระสำคัญดังนี้

นายกรัฐมนตรีพร้อมด้วยคณะผู้บริหารกระทรวงดิจิทัลเพื่อเศรษฐกิจและสังคม คณะผู้บริหารคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ คณะผู้บริหารสหภาพโทรคมนาคมระหว่างประเทศ คณะกรรมการแห่งชาติเพื่อเตรียมการจัดงาน ITU Telecom World 2016 และคณะอนุกรรมการต่างๆ ที่เกี่ยวข้อง ตลอดจนบรรดาผู้เฝ้าทูลละอองพระบาท ณ ที่นี้ ต่างปลาบปลื้มและสำนึกในพระมหากรุณาธิคุณเป็นล้นพ้นที่สมเด็จพระเทพรัตนราช สุดาฯ สยามบรมราชกุมารี เสด็จพระราชดำเนินมาทรงเป็นประธานในพิธีเปิดงาน ITU Telecom World 2016 ในวันนี้

งาน ITU Telecom World นับเป็นงานระดับโลกที่ทำหน้าที่เป็นเวทีสำหรับภาคอุตสาหกรรมเทคโนโลยี สารสนเทศและการสื่อสารหรือไอซีที โดยเปิดโอกาสให้ทุกภาคส่วนที่เกี่ยวข้องได้พบปะเพื่อแสดงผลงานนวัตกรรม รวมทั้งแลกเปลี่ยนความรู้ การสร้างหุ้นส่วน และการสร้างเครือข่าย ตามวัตถุประสงค์การขับเคลื่อนการพัฒนาด้านต่างๆ ด้วยการใช้นวัตกรรมไอซีที

การที่ประเทศไทยมีความพร้อมในด้านการเป็นศูนย์กลางการบินในภูมิภาคเอเชีย ตะวันออกเฉียงใต้ การเป็นศูนย์กลางการจัดประชุมของภูมิภาค รวมถึงความพร้อมด้านการคมนาคมขนส่งและสถานที่รองรับผู้เข้าร่วมงาน/ทั้งด้าน ที่พักและสถานที่ท่องเที่ยววัฒนธรรมประเพณีอันเป็นเอกลักษณ์ของชาติ บุคลากรและหน่วยงานที่มีความชำนาญด้านเทคโนโลยี ประกอบกับผลสำเร็จในการเป็นเจ้าภาพจัดงาน ITU Telecom Asia 2008 เมื่อปี พ.ศ. 2551 และ ITU Telecom World 2013 เมื่อปี พ.ศ. 2556 ทำให้ ITU พิจารณาคัดเลือกประเทศไทยเป็นเจ้าภาพจัดงาน ITU Telecom World 2016 ระหว่างวันที่ 14 - 17 พฤศจิกายน พ.ศ. 2559

งาน ITU Telecom World 2016 นี้ รัฐบาลไทยและ ITU ได้ให้ความสำคัญกับการมีส่วนร่วมของวิสาหกิจขนาดกลางและขนาดย่อม และกลุ่มผู้ประกอบการตั้งต้น หรือกลุ่ม start-up จึงมีการจัดสรรพื้นที่เพื่อร่วมจัดนิทรรศการและแสดงผลงานนวัตกรรม ตลอดจนการแนะนำโครงการและการหาช่องทางในการลงทุน รวมถึงมีการอภิปรายเกี่ยวกับโอกาสและความท้าทายที่ต้องเผชิญในช่วงที่ เทคโนโลยีมีความก้าวหน้าและเปลี่ยนแปลงด้วย

โดยภายในงานประกอบไปด้วยการประชุมเชิงวิชาการและการจัดนิทรรศการ โดยในส่วนของการประชุมเชิงวิชาการจัดขึ้นภายใต้หัวข้อ “Collaborating in the Digital Economy” หรือ “รวมพลังเพื่อขับเคลื่อนเศรษฐกิจดิจิทัล” ซึ่งจะเป็นเวทีระหว่างประเทศในการอภิปรายร่วมกับผู้เชี่ยวชาญด้านนวัตกรรมดิ จิทัล ที่จะสร้างโอกาสและการพัฒนาอย่างยั่งยืนในยุคดิจิทัล ซึ่งในการจัดงานครั้งนี้คาดว่ามีผู้เข้าร่วมงานไม่น้อยกว่า 25,000 คน ประกอบด้วยผู้นำรัฐบาล รัฐมนตรี และผู้แทนระดับสูงจากประเทศสมาชิกของ ITU ผู้แทนจากหน่วยงานกำกับดูแล ผู้ประกอบการ และประชาชนทั่วไปจากทั่วทุกภูมิภาคของโลกประมาณ 120 ประเทศ

นอกจากนี้ ยังมีการจัดนิทรรศการ โดยเป็นการจัดแสดงผลงานนวัตกรรมทางเทคโนโลยีของบริษัทต่างๆ ทั่วโลก มีการจัดแสดงศาลาประจำชาติของประเทศต่างๆ จำนวน18 ประเทศ สำหรับศาลาประเทศไทยจะประกอบไปด้วย 3 ส่วนหลัก ดังนี้

1) ส่วนของพระราชดำริในพระบาทสมเด็จพระปรมินทรมหาภูมิพลอดุลยเดช และพระบรมวงศานุวงศ์ โดยนำเสนอพระราชดำริและพระราชกรณียกิจ รวมทั้งโครงการอันเนื่องมาจากพระราชดำริเกี่ยวกับการนำเทคโนโลยีสารสนเทศมา ใช้ประโยชน์ในด้านต่างๆ  2) ส่วนของการแสดงผลงานด้านเทคโนโลยีดิจิทัลของหน่วยภาครัฐและรัฐวิสาหกิจ และ 3) ส่วนของการแสดงผลงานนวัตกรรมของวิสาหกิจขนาดกลางและขนาดย่อม (SMEs)

จากนั้นพลอากาศเอก ประจิน จั่นตอง รองนายกรัฐมนตรีและรักษาราชการแทนรัฐมนตรีว่าการกระทรวงดิจิทัลเพื่อ เศรษฐกิจและสังคม และพลอากาศเอก ธเรศ ปุณศรี ประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ ทูลเกล้าทูลกระหม่อมถวายของที่ระลึก และ นายฮูลิน ซาว เลขาธิการสหภาพโทรคมนาคมระหว่างประเทศเป็นผู้ถวายรายงานเกี่ยวกับความเป็นมา ของการจัดงาน Telecom World 2016



ที่มา : http://www.thaigov.go.th/news/contents/details/774