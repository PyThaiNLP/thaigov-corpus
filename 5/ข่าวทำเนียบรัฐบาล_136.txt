รัฐบาลไทย-ข่าวทำเนียบรัฐบาล-เอกอัครราชทูตอาร์เจนตินาเข้าเยี่ยมคารวะนายกรัฐมนตรีในโอกาสเข้ารับตำแหน่ง







                                วันพุธที่ 16 พฤศจิกายน 2559                              





    256  













   เอกอัครราชทูตอาร์เจนตินาเข้าเยี่ยมคารวะนายกรัฐมนตรีในโอกาสเข้ารับตำแหน่ง
 

   เอกอัครราชทูตอาร์เจนตินาเข้าเยี่ยมคารวะนายกรัฐมนตรีในโอกาสเข้ารับตำแหน่ง 





   ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้

นายกรัฐมนตรีกล่าวแสดงความขอบคุณที่รัฐมนตรีว่าการกระทรวงการต่างประเทศและการศาสนาสาธารณรัฐอาร์เจนตินาได้มีสารแสดงความอาลัยต่อการเสด็จสวรรคตของพระบาทสมเด็จพระปรมินทรมหาภูมิพลอดุลยเดช และรัฐบาลอาร์เจนตินาให้ความร่วมมือในการรับเสด็จฯ สมเด็จพระเทพรัตนราชสุดาฯ ระหว่างเสด็จฯ เยือนอาร์เจนตินาเป็นการส่วนพระองค์ เมื่อเดือนสิงหาคม 2559 เป็นอย่างดี ทั้งนี้ เอกอัครราชทูตอาร์เจนตินากล่าวในนามของรัฐบาลและประชาชนชาวอาร์เจนตินา แสดงความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช โดยขอยกย่องพระองค์ในฐานะกษัตริย์ที่ยิ่งใหญ่ของชาวไทย ทรงครองราชย์ด้วยธรรมะและมีพระราชจริยาวัตรอันงดงาม  

โอกาสนี้ นายกรัฐมนตรีและเอกอัครราชทูตอาร์เจนตินาได้หารือถึงความสัมพันธ์ทวิภาคี โดยเอกอัครราชทูตอาร์เจนตินารู้สึกยินดีและเป็นเกียรติที่ได้มาประจำประเทศไทยอีกครั้ง หลังจากเคยประจำการที่สถานเอกอัครราชทูตอาร์เจนตินาประจำประเทศไทยมาก่อน ในตำแหน่ง Deputy Head of Mission และ Head of Consular Mission ด้านนายกรัฐมนตรีเชื่อมั่นว่าประสบการณ์ที่เอกอัครราชทูตอาร์เจนตินาเคยพำนักอยู่ที่ประเทศไทยและความคุ้นเคยกับคนไทยจะส่งผลต่อการส่งเสริมความสัมพันธ์ทวิภาคีระหว่างไทยและอาร์เจนตินา

นายกรัฐมนตรีได้ชี้แจงถึงสถานการณ์ในประเทศไทยที่กำลังเดินหน้าไปสู่ประชาธิปไตยอย่างยั่งยืน ว่าขณะนี้รัฐบาลมียุทธศาสตร์ชาติระยะ 20 ปี ซึ่งรวมถึงการดำเนินความสัมพันธ์กับมิตรประเทศต่างๆในอนาคต ไทยหวังว่าอาร์เจนตินาจะเข้ามามีส่วนร่วมในยุทธศาสตร์นี้ ซึ่งเอกอัครราชทูตอาร์เจนตินากล่าวแสดงความยินดีกับการดำเนินการตาม Roadmap ของรัฐบาลไทย และหวังว่าประเทศไทยจะประสบความสำเร็จในการจัดการเลือกตั้งภายในปี 2560 โดยอาร์เจนตินาพร้อมที่จะทำงานร่วมกับรัฐบาลไทยเพื่อส่งเสริมความสัมพันธ์ระหว่างกันในด้านต่างๆ อาทิ เศรษฐกิจ วิชาการ วิทยาศาสตร์และเทคโนโลยี การท่องเที่ยว เป็นต้น

ในช่วงท้าย ทั้งสองฝ่ายยินดีส่งเสริมความร่วมมือด้านการศึกษาระหว่างกัน โดยเฉพาะด้านการส่งเสริมและการเผยแพร่ภาษาสเปน ทั้งสองฝ่ายยินดีที่สถานเอกอัครราชทูตอาร์เจนตินาฯได้ช่วยส่งเสริมการเรียนการสอนด้านภาษาสเปนในไทย ทั้งสองฝ่ายหวังว่า ไทยและอาร์เจนตินาจะส่งเสริมการพัฒนาความร่วมมือในด้านนี้ต่อไป 



ที่มา : http://www.thaigov.go.th/news/contents/details/790