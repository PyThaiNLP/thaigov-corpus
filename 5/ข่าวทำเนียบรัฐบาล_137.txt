รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมกระทรวงเกษตรฯ ติดตามการดำเนินงานตามนโยบายรัฐบาล ย้ำบริหารจัดการเกษตรครบวงจรตั้งแต่การปลูก ผลิต แปรรูป สร้างนวัตกรรมไปสู่การตลาดทั้งในประเทศและต่างประเทศ







                                วันพฤหัสบดีที่ 17 พฤศจิกายน 2559                              





    278  













   นายกรัฐมนตรีตรวจเยี่ยมกระทรวงเกษตรฯ ติดตามการดำเนินงานตามนโยบายรัฐบาล ย้ำบริหารจัดการเกษตรครบวงจรตั้งแต่การปลูก ผลิต แปรรูป สร้างนวัตกรรมไปสู่การตลาดทั้งในประเทศและต่างประเทศ
 

   พลเอก ประยุทธ์ จันทร์โอชา นายกรัฐมนตรี เดินทางไปตรวจเยี่ยมกระทรวงเกษตรฯ ติดตามการดำเนินงานตามนโยบายรัฐบาล ย้ำบริหารจัดการเกษตรครบวงจรตั้งแต่การปลูก ผลิต แปรรูป สร้างนวัตกรรมไปสู่การตลาดทั้งในประเทศและต่างประเทศ 





   วันนี้ (15พ.ย.59) เวลา 11.00 น. ณ กระทรวงเกษตรและสหกรณ์ พลเอก ประยุทธ์ จันทร์โอชา นายกรัฐมนตรี เดินทางไปตรวจเยี่ยมกระทรวงเกษตรและสหกรณ์เพื่อติดตามการดำเนินงานต่าง ๆ ตามนโยบายรัฐบาล รวมถึงยุทธศาสตร์และแผนปฏิบัติงานของกระทรวงเกษตรฯ  โดยมี พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ นายธีรภัทร ประยูรสิทธิ ปลัดกระทรวงเกษตรและสหกรณ์ รองปลัดกระทรวงเกษตรและสหกรณ์ ผู้บริหารระดับสูง ข้าราชการ ลูกจ้างและพนักงานกระทรวงเกษตรฯ ให้การต้อนรับ
          โอกาสนี้ นายกรัฐมนตรี ได้รับฟังรายงานสรุปผลการดำเนินงานที่ผ่านมาของกระทรวงเกษตรฯ ทั้งเรื่องปัญหาภาคการเกษตรก่อนปี 2557 การแก้ไขปัญหาเฉพาะหน้าและการวางรากฐานปฏิรูปการเกษตรปี 2559 การวางแผนการเกษตรใน 20 ปีและ 5 ปี  การดำเนินงานในปี 2561 และแผนบูรณการปี 2561  โดยเฉพาะแผนยุทธศาสตร์ที่จะดำเนินการในอนาคตเพื่อนำเกษตรกรรมของประเทศไปสู่ไทยแลนด์ 4.0 ให้ได้ตามแผนและเป้าหมายที่วางไว้ โดยดำเนินการสอดคล้องกับแผนพัฒนาเศรษฐกิจและสังคมแห่งชาติ และแผนยุทธศาสตร์ชาติ 20 จากปลัดกระทรวงเกษตรและสหกรณ์  โดย นายกรัฐมนตรี ได้กล่าวขอบคุณและชื่นชมกระทรวงเกษตรและสหกรณ์ ข้าราชการ และเจ้าหน้าที่ที่เกี่ยวข้องทุกคน ที่ได้ร่วมกันทำงานจนเกิดผลสำเร็จเป็นที่น่าพอใจ โดยกระทรวงเกษตรฯ ถือว่าเป็นอีกหนึ่งกระทรวงที่มีความสำคัญเพราะใกล้ชิดกับเกษตรกรและผู้มีรายได้น้อยซึ่งประเทศไทยเป็นประเทศเกษตรกรรมเนื่องจากประชาชนประกอบอาชีพเกษตรกรรมเป็นส่วนใหญ่ ทั้งนี้การดำเนินงานต่าง ๆ ของกระทรวงเกษตรฯ สอดคล้องกับนโยบายของรัฐบาลและนายกรัฐมนตรี พร้อมขอเป็นกำลังใจในการปฏิบัติหน้าที่ด้านต่าง ๆ ของกระทรวงเกษตรฯ ต่อไป โดยเฉพาะความร่วมมือและความพยายามของทุกฝ่ายในการแก้ไขปัญหาประมงที่ผิดกฎหมายหรือ IUU ซึ่งมีความคืบหน้าโดยลำดับ รวมถึงการจัดแผนงานโครงการต้องแบ่งเป็นงบประมาณที่เกี่ยวข้องกับงาน Function และงานตามนโยบายสำคัญหรือ Agenda และการจัดทำยุทธศาสตร์ของกระทรวงให้สอดคล้องกับแผนพัฒนาเศรษฐกิจและสังคมแห่งชาติ และยุทธศาสตร์ชาติ 20  
          ขณะเดียวกันในส่วนของเกษตรแปลงใหญ่ขอให้สร้างการรับรู้ให้กับประชาชนได้เกิดความเข้าใจ และดำเนินการให้เหมาะสมและสอดคล้องศักยภาพของแต่ละพื้นที่ เช่น เกษตรแปลงใหญ่ปศุสัตว์ เกษตรแปลงใหญ่มันสำปะหลัง เกษตรแปลงใหญ่ข้าว เป็นต้น รวมทั้งให้ดำเนินการเรื่องการเกษตรต่าง ๆ ให้เป็นไปอย่างครบวงจรทั้งระบบตั้งแต่ต้นทาง กลางทาง จนถึงปลายทาง และให้บูรณาการแผนงานงบประมาณที่เกี่ยวข้องกับงานตามนโยบายหรือ Agenda กับกระทรวงหรือหน่วยงานที่เกี่ยวข้อง เพื่อให้การใช้จ่ายงบประมาณคุ้มค่าและการดำเนินแผนงานโครงการต่าง ๆ เป็นไปอย่างมีประสิทธิภาพและเกิดประโยชน์ต่อประชาชนและประเทศชาติ และเตรียมการด้านการเกษตรของประเทศไปสู่ไทยแลนด์ 4.0 ซึ่งเป็นการนำเทคโนโลยีและนวัตกรรมมาขับเคลื่อนด้านการเกษตรของประเทศ เพื่อพัฒนาด้านการเกษตรทั้งปริมาณ คุณภาพและเพิ่มมูลค่าให้กับผลผลิตด้านการเกษตรตลอดจนเพิ่มขีดความสามารถในการแข่งขัน และเพิ่มรายได้ให้กับประชาชนเกษตรกรได้มีคุณภาพชีวิตที่ดีขึ้น
          พร้อมเน้นย้ำให้กระทรวงเกษตรและสหกรณ์มีการสร้างการรับรู้ให้ประชาชนเกิดความเข้าใจเกี่ยวกับแผนงานโครงการต่าง ๆ ของกระทรวงที่จะดำเนินการ และให้ทำประชาคมกับประชาชนในพื้นที่ก่อนดำเนินโครงการเพื่อให้สอดคล้องและตรงกับความต้องการของประชาชนในพื้นที่อย่างแท้จริง อันจะทำให้ประชาชนพร้อมให้การสนับสนุนและความร่วมมือกับภาครัฐในการที่จะดำเนินการต่าง ๆ ให้เป็นไปตามแผนที่กำหนดไว้ ขณะเดียวกันให้กระทรวงเกษตรและสหกรณ์น้อมนำหลักทรงงานและปรัชญาเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดช มาปฏิบัติในการทำหน้าที่และดำรงชีวิต รวมถึงชี้แจงให้ประชาชนได้เกิดความเข้าใจเกี่ยวกับแนวทางหลักปรัชญาเศรษฐกิจพอเพียงอย่างแท้จริง เพื่อจะได้น้อมนำไปประยุกต์และปฏิบัติให้เกิดผลเป็นรูปธรรมอย่างยั่งยืน
          นอกจากนี้ นายกรัฐมนตรี ได้กล่าวขอบคุณกระทรวงเกษตรและสหกรณ์ทุกภาคส่วนที่ร่วมกันดูแลช่วยเหลือเกษตรกรโดยจัดจำหน่ายสินค้าทางการเกษตร โดยเฉพาะข้าวให้กับประชาชนในราคาที่เหมาะสม ทั้งนี้ได้เน้นย้ำในเรื่องของผลผลิตทางการเกษตรให้มีการบริหารจัดการโดยแบ่งเป็น 3 ส่วน คือ 1) เก็บไว้ทำพันธุ์ 2) เก็บไว้สำหรับบริโภคเอง และ 3) ส่วนที่เหลือจากการบริโภคนำไปจำหน่าย เช่น จำหน่ายให้กับสหกรณ์ หรือแบ่งขายปลีก  เพื่อเป็นรายได้ประจำวันสำหรับกับครอบครัว ซึ่งสอดคล้องกับหลักปรัชญาเศรษฐกิจพอเพียง รวมทั้งสร้างความเข้มแข็งลดความเหลื่อมล้ำด้วยการบริหารจัดการด้านการเกษตรให้ครบวงจรตั้งแต่การปลูก การผลิต แปรรูป สร้างนวัตกรรมไปสู่การตลาดทั้งในประเทศและต่างประเทศโดยให้เกิดความสมดุลทั้งระบบ ซึ่งขณะนี้กระทรวงเกษตรฯ กำลังเร่งดำเนินการให้เกิดผลเป็นรูปธรรมตามแผนที่กำหนดไว้
 
---------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/795