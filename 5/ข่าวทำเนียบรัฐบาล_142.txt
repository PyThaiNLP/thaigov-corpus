รัฐบาลไทย-ข่าวทำเนียบรัฐบาล-โฆษกรัฐบาลเผย ทุกหน่วยงานเตรียมจัด “รวมพลังแห่งความภักดี” พร้อมกัน 22 พ.ย.นี้ เชิญชวนคนไทยทั้งในและต่างประเทศร่วมงานในพื้นที่ที่กำหนด พร้อมจัดกิจกรรมทำความดีถวายแด่พระมหากษัตริย์รา







                                วันศุกร์ที่ 18 พฤศจิกายน 2559                              





    235  













   โฆษกรัฐบาลเผย ทุกหน่วยงานเตรียมจัด “รวมพลังแห่งความภักดี” พร้อมกัน 22 พ.ย.นี้ เชิญชวนคนไทยทั้งในและต่างประเทศร่วมงานในพื้นที่ที่กำหนด พร้อมจัดกิจกรรมทำความดีถวายแด่พระมหากษัตริย์รา
 

   โฆษกรัฐบาลเผย ทุกหน่วยงานเตรียมจัด “รวมพลังแห่งความภักดี” พร้อมกัน 22 พ.ย.นี้ เชิญชวนคนไทยทั้งในและต่างประเทศร่วมงานในพื้นที่ที่กำหนด พร้อมจัดกิจกรรมทำความดีถวายแด่พระมหากษัตริย์ราชวงศ์จักรีทุกพระองค์ 





วันที่ 18 พฤศจิกายน 2559 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงรายละเอียดการจัดงาน “รวมพลังแห่งความภักดี” ที่จะจัดขึ้นในวันอังคารที่ 22 พ.ย.59 เวลา 08.00 น.ว่า งานดังกล่าวมีวัตถุประสงค์เพื่อแสดงออกถึงความจงรักภักดีต่อพระมหากษัตริย์ทุกพระองค์ในพระบรมราชจักรีวงศ์อย่างไม่เสื่อมคลาย และร่วมรำลึกถึงพระบาทสมเด็จพระปรมินทรมหาภูมิพลอดุลยเดช ในโอกาสวันคล้ายวันพระบรมราชสมภพปีที่ 89
 
“สำหรับรัฐบาลจัดงาน ณ สนามหญ้าหน้าตึกไทยคู่ฟ้า ทำเนียบรัฐบาล โดยนายกรัฐมนตรี คณะรัฐมนตรี ข้าราชการการเมืองชั้นผู้ใหญ่ ข้าราชการและพนักงานรัฐวิสาหกิจในสังกัดสำนักนายกรัฐมนตรี จะร่วมร้องเพลงชาติในเวลา 08.00 น. จากนั้น นายกรัฐมนตรีจะกล่าวนำถวายสัตย์ปฏิญาณแสดงความจงรักภักดีต่อหน้าพระบรมฉายาลักษณ์ และร่วมร้องเพลงสรรเสริญพระบารมี เป็นอันเสร็จพิธี”
 
พลโท สรรเสริญ กล่าวต่อว่า ส่วนในกรุงเทพฯ และต่างจังหวัด ให้ปลัดกระทรวง อธิบดี ผู้ว่าราชการจังหวัด นายอำเภอ ผู้อำนวยการเขต ผู้อำนวยการสถานศึกษา ผู้นำท้องถิ่น กำนัน ผู้ใหญ่บ้าน แยกไปจัดในรูปแบบเดียวกัน และเชิญชวนข้าราชการ พ่อค้านักธุรกิจ ประชาชนในพื้นที่เข้าร่วมงาน โดยคำนึงถึงความสะดวก มิให้มีการระดมหรือเคลื่อนย้ายประชาชนข้ามพื้นที่โดยไม่จำเป็น ทั้งนี้ แต่ละพื้นที่อาจพิจารณาจัดงานไปพร้อมกับรัฐบาล โดยรับชมการถ่ายทอดสดได้ทางสถานีวิทยุโทรทัศน์แห่งประเทศ ตั้งแต่เวลา 06.30 น.เป็นต้นไป
 
สำหรับในต่างประเทศ ให้จัดในสถานที่ที่เหมาะสม ในวันอาทิตย์ที่ 20 พ.ย.59 หรืออาจพิจารณาจัดในช่วงเวลาอื่นใดตามที่สะดวกและเหมาะสมก็ได้
 
“นอกจากนี้ แต่ละพื้นที่อาจจัดให้มีกิจกรรมอื่น ๆ ที่แสดงออกด้วยกาย วาจา ใจ ได้ตามความเหมาะสม โดยให้ทุกภาคส่วนมีส่วนร่วมด้วย เช่น จัดกิจกรรมทำความดี ทำความสะอาดสาธารณสถาน ให้บริการสาธารณะ เยี่ยมผู้ป่วยตามโรงพยาบาล อ่านหนังสือให้เด็กพิการฟัง บำเพ็ญกุศลทางศาสนา ทำสมาธิ สำรวมจิตภาวนา และแผ่เมตตา เป็นต้น”
 

--------------------------- 



ที่มา : http://www.thaigov.go.th/news/contents/details/818