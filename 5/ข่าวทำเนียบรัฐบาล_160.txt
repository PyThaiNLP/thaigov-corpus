รัฐบาลไทย-ข่าวทำเนียบรัฐบาล-นายกรัฐมนตรีขอบคุณคนไทยทุกภาคส่วนที่ร่วมกันถวายสัตย์ปฏิญาณแสดงความจงรักภักดีต่อพระบาทสมเด็จพระปรมินทรมหาภูมิพลอดุลยเดชและพระมหากษัตริยาธิราชเจ้าทุกพระองค์ในพระบรมราชจักรีวงศ์







                                วันพุธที่ 23 พฤศจิกายน 2559                              





    184  













   นายกรัฐมนตรีขอบคุณคนไทยทุกภาคส่วนที่ร่วมกันถวายสัตย์ปฏิญาณแสดงความจงรักภักดีต่อพระบาทสมเด็จพระปรมินทรมหาภูมิพลอดุลยเดชและพระมหากษัตริยาธิราชเจ้าทุกพระองค์ในพระบรมราชจักรีวงศ์
 

   นายกฯ ขอบคุณคนไทยทุกภาคส่วนที่ร่วมกันถวายสัตย์ปฏิญาณแสดงความจงรักภักดีต่อพระบาทสมเด็จพระปรมินทรมหาภูมิพลอดุลยเดชและพระมหากษัตริยาธิราชเจ้าทุกพระองค์ในพระบรมราชจักรีวงศ์ พร้อมย้ำทุกส่วนราชการปฏิบัติตนด้วยความสำรวมกายวาจาใจในการเข้าร่วมพระราชพิธี  





           วันนี้ ( 22 พ.ย. 59) เวลา 13.45 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวว่า นายกรัฐมนตรีได้กล่าวขอบคุณข้าราชการและคนไทยทุกภาคส่วนที่ร่วมกันถวายสัตย์ปฏิญาณแสดงความจงรักภักดีน้อมรำลึกพระมหากรุณาธิคุณหาที่สุดมิได้ของพระบาทสมเด็จพระปรมินทรมหาภูมิพลอดุลยเดชและพระมหากษัตริยาธิราชเจ้าทุกพระองค์ในพระบรมราชจักรีวงศ์  ทั้งนี้ การจัดกิจกรรมเพื่อแสดงความอาลัยถวายแด่พระบาทสมเด็จพระปรมินทรมหาภูมิพลอดุลยเดช รัฐบาลจะมีการจัดกิจกรรมอย่างต่อเนื่อง เพื่อแสดงความจงรักภักดีต่อสถาบันพระมหากษัตริย์ของประเทศไทย
         สำหรับวันสำคัญของเดือนธันวาคม ซึ่งคือ 5 ธันวาคม นั้น ยังคงเป็นวันหยุดราชการ โดยทางสำนักพระราชวังจะจัดการบำเพ็ญพระราชกุศลถวายและจะมีพิธีพระราชทานสถาปนาเลื่อนและตั้งสมณศักดิ์แก่พระสังฆาธิการ ส่วนกิจกรรมของประชาชนสามารถทำบุญตักบาตรและทำความดีถวายพระบาทสมเด็จพระปรมินทรมหาภูมิพลอดุลยเดชได้ ในส่วนของหน่วยงานราชการและเอกชนที่จะทำปฏิทิน สำหรับปี พ.ศ. 2560 ขอให้รอความชัดเจนในการเรียกวันที่ 5 ธันวาคม ซึ่งขณะนี้อยู่ระหว่างดำเนินการ
        ขณะเดียวกันวันนี้ คณะรัฐมนตรีได้มีมติให้เพิ่มวันชดเชยวันหยุดราชการ 2 วัน คือ วันที่ 2 – 3 มกราคม 2560 จากเดิมที่วันหยุดปีใหม่คือวันที่ 31 ธันวาคม 2559 และ วันที่ 1 มกราคม 2560 ซึ่งตรงกับหยุดราชการ
        ส่วนการตรวจเยี่ยมและติดตามความก้าวหน้าการบริหารราชการของหน่วยงานราชการต่าง ๆ นั้น นายกรัฐมนตรี ให้ความสำคัญกับแผนงานยุทธศาสตร์ที่วางไว้ในห้วงเวลานี้คือ 1 ปี บวก 4 ปี  และขอบคุณทุกกระทรวงที่ร่วมกันสร้างการรับรู้กับประชาชนให้เกิดความเข้าใจ รวมถึงเจ้าหน้าที่ข้าราชการที่มีการปรับตัวให้เข้ากับแผนงานใหม่ที่วางไว้ ทั้งนี้ การเดินทางไปตรวจเยี่ยมกระทรวงและหน่วยงานต่าง ๆ นายกรัฐมนตรี จะเป็นผู้กำหนดและพิจารณาช่วงเวลาที่เหมาะสมว่าจะไปตรวจเยี่ยมเมื่อใดโดยไม่มีการกำหนดหรือบอกวันเวลาล่วงหน้าว่าที่จะเดินทางไปตรวจเยี่ยมวันไหน
       พร้อมกันนี้ นายกรัฐมนตรี ได้ฝากเตือนไปยังข้าราชการที่เป็นเวรผลัดเฝ้าฯ ไปร่วมในพระพิธีธรรมสวดพระอภิธรรมพระบรมศพและขึ้นถวายบังคมพระบรมศพ ที่ปฏิบัติตัวไม่เหมาะสมและมีการเผยแพร่ภาพผ่านทางสื่อโชเชียลมีเดียต่าง ๆ อย่างไรก็ตาม นายกรัฐมนตรี ได้ขอให้มีการยกโทษและอภัยให้กับเจ้าหน้าที่ของกระทรวงการพัฒนาสังคมและความมั่นคงของมนุษย์ที่ปฏิบัติตัวดังกล่าวด้วย เนื่องจากเป็นข้าราชการชั้นผู้น้อยที่อาจกระทำโดยรู้เท่าไม่ถึงการณ์ แต่จากนี้ไปขอให้ทุกส่วนราชการรับทราบร่วมกันว่าขอให้ทุกคนปฏิบัติตนด้วยความสำรวมทั้งกาย วาจา ใจในการเข้าร่วมพระราชพิธีด้วย
       นอกจากนี้ ที่ประชุมคณะรัฐมนตรี ได้รับทราบรายงานผลการประชุมนานาชาติว่าด้วยการส่งเสริมกิจกรรมทางกายจากพลเรือเอก ณรงค์ พิพัฒนาศัย รองนายกรัฐมนตรี ซึ่งในรายงานผลการประชุมดังกล่าวพบว่าผู้สูงอายุและเด็กของประเทศไทยมีการทำกิจกรรมในการรับชมโทรทัศน์และนั่งเล่นไอแพดเป็นระยะเวลานาน นายกรัฐมนตรี จึงมีแนวคิดว่า ทุกวันพุธช่วงเวลาประมาณ 15.00 น. – 16.30 น. ควรเป็นช่วงเวลาการออกกำลังกายของข้าราชการและเจ้าหน้าในทำเนียบรัฐบาล เพื่อจะได้มีสุขภาพที่แข็งแรงและตื่นตัวในการปฏิบัติงานตลอดจนการใช้ชีวิตประจำวัน อย่างไรก็ตามผู้เข้าร่วมการออกกำลังกายสามารถใช้เสื้อผ้าที่มีอยู่ได้โดยไม่จำเป็นต้องไปซื้อเสื้อผ้าใหม่ให้เกิดการสิ้นเปลือง โดยกิจกรรมดังกล่าวจะเริ่มตั้งแต่วันพุธที่ 23 มกราคม 2559 โดย พลเอก วิลาศ อรุณศรี เลขาธิการนายกรัฐมนตรี นำข้าราชการและเจ้าหน้าที่ในทำเนียบรัฐบาลออกกำลังกาย ณ บริเวณหน้าเสาธงข้างตึกสันติไมตรี ทำเนียบรัฐบาล ในช่วงเวลา 15.30 น. เป็นต้นไป  
------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/862