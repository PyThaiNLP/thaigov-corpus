รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรี แถลงผลการประชุมศูนย์บัญชาการติดตามสถานการณ์ครั้งที่ 18 / 2559







                                วันจันทร์ที่ 28 พฤศจิกายน 2559                              





    224  













   รัฐมนตรีประจำสำนักนายกรัฐมนตรี แถลงผลการประชุมศูนย์บัญชาการติดตามสถานการณ์ครั้งที่ 18 / 2559
 

   วันนี้ (24 พฤศจิกายน 2559) เวลา 17.50 น. นาย สุวพันธ์ุ ตันยุวรรธนะ รัฐมนตรีประจำสำนักนายกรัฐมนตรี ในฐานะเลขาธิการศูนย์บัญชาการติดตามสถานการณ์ ได้แถลงภายหลังการประชุมบัญชาการติดตามสถานการณ์ครั้งที่ 18 / 2559 โดยผลสรุปสาระสำคัญของการประชุมดังนี้ 
 





รัฐมนตรีประจำสำนักนายกรัฐมนตรี
แถลงผลการประชุมศูนย์บัญชาการติดตามสถานการณ์ครั้งที่ 18 / 2559


วันนี้ (24 พฤศจิกายน 2559) เวลา 17.50 น. นาย สุวพันธ์ุ ตันยุวรรธนะ รัฐมนตรีประจำสำนักนายกรัฐมนตรี ในฐานะเลขาธิการศูนย์บัญชาการติดตามสถานการณ์ ได้แถลงภายหลังการประชุมบัญชาการติดตามสถานการณ์ครั้งที่ 18 / 2559 โดยผลสรุปสาระสำคัญของการประชุมดังนี้ 


ที่ประชุมได้รับทราบถึงผลการดำเนินงานที่ผ่านมาว่า เนื่องด้วยพระมหากรุณาธิคุณของพระบรมวงศานุวงศ์ ทรงได้เพิ่มรอบการถวายสักการะพระบรมศพ รอบสุดท้ายเวลา 22:00 น. โดยสำนักพระราชวัง และกรมการขนส่ง จะอำนวยความสะดวกให้กับพี่น้องประชาชนทุกคนอย่างเต็มกำลัง ทั้งนี้ จากการประเมินของ กอร. รส. ประชาชนรอบสุดท้ายจะมีปริมาณที่น้อยกว่ารอบอื่น ๆ ทาง ศตส. จึงขอแนะนำประชาชนที่อยู่ในพื้นที่กรุงเทพฯ และปริมณฑลควรเข้ามาถวายสักการะในช่วงเวลา 14:00 น. เพื่อความสะดวกสะบาย ลดความหนาแน่นของผู้ที่รอคิว และเพื่อพี่น้องประชาชนไม่ต้องรอคอยเป็นเวลานาน 


สำหรับการให้บริการทางการแพทย์ การอุปโภคบริโภค การรักษาความปลอดภัย และการอำนวยความสะดวกด้านการจราจร ยังคงใช้ระบบเดิมอย่างเช่นที่ผ่านมา แต่ในวันเสาร์ - วันอาทิตย์นี้ รัฐบาลจะปิดการจราจรชั้นในของกรุงเทพมหานคร เนื่องจากจะมีการจัดกิจกรรมต่าง ๆ ในบริเวณรอบพื้นที่กรุงเทพมหานคร ซึ่งอาจเป็นผลกระทบต่อการจราจรได้ อย่างไรก็ตาม สำนักพระราชวังได้ประกาศการงดเข้าถวายสักการะพระบรมศพภายในพระบรมมหาราชวัง ในวันที่ 1-2 ธันวาคมนี้ เพื่อจัดกิจกรรมทำความสะอาดพื้นที่บริเวณสนามหลวง จึงอยากเชิญชวนประชาชนทุกคนร่วมกันทำความดีเพื่อถวาย เป็นพระราชกุศลแด่พระบาทสมเด็จพระพระปรมินทรมหาภูมิพลอดุลยเดช โดยจะเปิดให้เข้าถวายสักการะฯ ในวันที่ 3 ธันวาคมตามปกติ


สำหรับ การให้บริการจองคิวทางระบบออนไลน์นั้น กระทรวงดิจิตอลเศรษฐกิจและสังคม ร่วมกับสำนักงานรัฐบาลอิเล็กทรอนิกส์ ได้พิจารณาจะเปิดให้บริการจองคิวระบบออนไลน์ สำหรับผู้ที่ต้องการเข้าถวายสักการะพระบรมศพภายหลังครบ 100 วัน ของพระราชพิธี โดยเน้นถึงความเหมาะสมและปริมาณของประชาชน ที่ต้องการเข้าถวายสักการะ ที่สำคัญ รัฐบาลต้องการให้ประชาชนใช้งานระบบออนไลน์ได้อย่างเสมอภาคและเท่าเทียมกันทุกคน 



ที่มา : http://www.thaigov.go.th/news/contents/details/895