รัฐบาลไทย-ข่าวทำเนียบรัฐบาล-กระทรวงการคลังร่วมกับสำนักเลขาธิการนายกรัฐมนตรีจัดงาน “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” ซึ่งกำหนดจัดขึ้นระหว่างวันที่ 1 – 23 ธันวาคม 2559 ที่จะถึงนี้







                                วันพุธที่ 30 พฤศจิกายน 2559                              





    267  













   กระทรวงการคลังร่วมกับสำนักเลขาธิการนายกรัฐมนตรีจัดงาน “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” ซึ่งกำหนดจัดขึ้นระหว่างวันที่ 1 – 23 ธันวาคม 2559 ที่จะถึงนี้
 

   กระทรวงการคลังจัดงาน “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” ซึ่งกำหนดจัดขึ้นระหว่างวันที่ 1 – 23 ธันวาคม 2559
 





   วันนี้ (29 พฤศจิกายน 2559) เวลา 10.00 น. ณ ศูนย์แถลงข่าว ตึกนารีสโมสร ทำเนียบรัฐบาล นายอำนวย ปรีมนวงศ์ รองปลัดกระทรวงการคลัง ร่วมกับ น.ส. เรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม ร่วมกันแถลงข่าวการจัดงานตลาดคลองผดุงกรุงเกษม ข้างทำเนียบรัฐบาล ภายใต้ชื่องาน “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” ซึ่งกำหนดจัดขึ้นระหว่างวันที่ 1 – 23 ธันวาคม 2559
          โอกาสนี้ รองปลัดกระทรวงการคลัง แถลงว่าการจัดงานในครั้งนี้มีความสำคัญเป็นอย่างมาก เนื่องด้วยกระทรวงการคลังได้รับมอบหมายการจัดงานตลาดคลองผดุงกรุงเกษมในช่วงเดือนธันวาคม 2559 ซึ่งในเดือนดังกล่าวนี้มีวันสำคัญของคนทั้งชาติ คือวันที่ 5 ธันวาคม 2559 เป็นวันคล้ายวันพระราชสมภพของพระบาทสมเด็จพระปรมินทรมหาภูมิพลอดุลยเดช ทั้งนี้ การจัดงานจะมีการน้อมนำแนวคำสอน และพระราชดำริ  ต่าง ๆ ขององค์พระบาทสมเด็จพระปรมิทรมหาภูมิพลอดุลยเดชมาใช้เป็นแนวทาง โดยเฉพาะเรื่องการออม ถือเป็นพระมหากรุณาธิคุณอย่างหาที่สุดมิได้ที่พระองค์ท่านได้ทรงปลูกฝังนิสัยรักการออมให้ประชาชนชาวไทยจนเป็นที่มาของ     “วันออมแห่งชาติ” กระทรวงการคลังได้นำแนวคิดพระราชทานนี้มาใช้เป็นหัวข้อหลักในการจัดงานตลอด 3 สัปดาห์ที่จะถึงนี้
          ในสัปดาห์แรกของการจัดงาน ระหว่างวันที่  1 - 9 ธันวาคม 2559 “คลังรวมใจถวายองค์พ่อหลวง”  ซึ่งจะสะท้อนถึงพระอัจฉริยภาพของพระองค์ ผ่านการออมเศรษฐกิจ ออมสังคม และออมสิ่งแวดล้อม ซึ่งหมายถึงการดูแลสิ่งต่าง ๆ รอบตัวเราในทุกมิติ รวมถึงได้นำสินค้าและการจำหน่ายอาหารจากผู้ประกอบการที่เป็นลูกค้า SMEs มาจำหน่ายในราคาถูก
          ในสัปดาห์ที่สอง ระหว่างวันที่ 10 – 16 ธันวาคม 2559 ก็จะเป็นการนำของดีจากภาคต่าง ๆ      ทั่วไทย สินค้า SMEs สินค้า OTOP ภายใต้แนวคิด “คลังของดี 4 ภาค” โดยจะมีการจัดกิจกรรมในหัวข้อ “เศรษฐกิจพอเพียง” “ความรู้ทางการเงิน”“การจัดตลาดประชารัฐ” ด้วยการนำสินค้าของดีของแต่ละภาคมาจำหน่ายในราคาถูก
        ในสัปดาห์สุดท้าย ระหว่างวันที่ 17 – 23 ธันวาคม 2559 เป็นการรวบรวมสินค้าดีมีคุณภาพที่เหมาะจะซื้อเป็นของขวัญในช่วงเทศกาลส่งท้ายปีเก่าตอนรับปีใหม่ รวมทั้งยังมีบริการห่อของขวัญฟรีภายใต้แนวคิด “คลังของขวัญวันปีใหม่” พร้อมด้วยการให้บริการทางเงิน การเขียนแผนธุรกิจ สินเชื่อดอกเบี้ยต่ำ”
        ในการจัดงานในครั้งนี้ ทางกระทรวงการคลังร่วมกับหน่วยงานราชการ รัฐวิสาหกิจในสังกัด และหน่วยงานในกำกับได้คัดเลือกสิ่งที่ประชาชนสนใจมารวมไว้ในการจัดงานในครั้งนี้ อาทิ การนำพระอัจฉริยภาพทางด้านดนตรีที่พระบาทสมเด็จพระปรมินทรมหาภูมิพลอดุลยเดช ได้เคยทรงพระราชนิพนธ์ไว้เพื่อน้อมรำลึกถึงพระอัจฉริยภาพ การจำหน่ายเหรียญกษาปณ์ที่ระลึกประเภทต่าง ๆ การจำหน่ายสินค้าราคาถูกจากกลุ่ม SMEs ต่าง ๆ รวมถึงผลิตภัณฑ์ OTOP จากทั่วประเทศ ผลิตภัณฑ์สินค้าประชารัฐ หมวกกันน็อก และประกันภัยชนิดต่าง ๆ ในราคาถูก พร้อมทั้มีการจำหน่ายของขวัญเนื่องในโอกาสวันขึ้นปีใหม่ในราคาย่อมเยา การจำหน่ายจักรยานมือสองในราคาถูก และการให้บริการทางการเงินประเภทต่าง ๆ ซึ่งประชาชนจะสามารถเข้ามาขอรับบริการได้ในคราวเดียว
        นอกจากนี้ยังมีกิจกรรม Highlight โดยกระทรวงการคลังได้คัดสรรสินค้าคุณภาพดีราคาถูก อาหารอร่อยจากทั่วทุกภูมิภาคของประเทศมาจำหน่ายทั้งในรูปแบบของตลาดน้ำ (วันศุกร์ เสาร์ และอาทิตย์) และตลาดริมคลอง โดยจำลองมาจากตลาดน้ำคลองลัดมะยม รวมถึงการเปิดจ่ายแลกเหรียญกษาปณ์ที่ระลึกฯ ซึ่งกำลังได้รับความสนใจเป็นอย่างมากจากพี่น้องประชาชน
         รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษมได้แถลงเพิ่มเติมว่า การจัดงานตลาดนัดคลองผดุงกรุงเกษม จัดมาแล้วทั้งหมด 25 ครั้ง ผลของการดำเนินงานที่ผ่านมาประสบความสำเร็จเป็นอย่างดี ทำให้ชาวกรุงเทพมหานครและปริมณฑล ได้มีโอกาสเลือกซื้อสินค้าจากผู้ผลิตโดยตรง และที่สำคัญทำให้เกษตรกรและผู้ประกอบการสินค้ารายย่อย ได้มีแหล่งจำหน่ายสินค้าและช่วยสร้างรายได้ให้เพิ่มขึ้น ส่งผลให้มีคุณภาพชีวิตที่ดียิ่งขึ้น ตลอดจนทำให้ตลาดคลองผดุงกรุงเกษมเป็นแหล่งท่องเที่ยวแห่งใหม่ของชาวกรุงเทพมหานคร สอดคล้องกับเจตนารมณ์ของ พลเอก ประยุทธ์ จันทร์โอชา นายกรัฐมนตรี และเชื่อมั่นว่าการจัดงานครั้งนี้จะประสบความสำเร็จเหมือนเช่นทุกครั้งที่ผ่านมา
        ทั้งนี้ จึงขอเชิญชวนประชาชนทุกคนได้เข้ามาเยี่ยมชม และเลือกจับจ่ายใช้สอยสินค้าดีอาหารอร่อย ราคาถูกในงานตลาดคลองผดุงกรุงเกษม “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” ระหว่างวันที่ 1 - 23 ธันวาคม 2559 ทุกวันไม่เว้นวันหยุดราชการและวันนักขัตฤกษ์ ระหว่างเวลา 10.00 น. - 19.00 น. ณ บริเวณริมคลองผดุงกรุงเกษม ด้านข้างทำเนียบรัฐบาล โดยทางกระทรวงการคลังได้จัดบริการรถเมล์ฟรี รับ-ส่ง และ ไป-กลับ จาก อนุสาวรีย์ชัย (เกาะพญาไท) – ตลาดคลองผดุงกรุงเกษม หรือจะเลือกใช้บริการเรือในคลองผดุงกรุงเกษม ไป-กลับ จากหัวลำโพง - เทเวศร์ ฟรีทุกวัน
 
***************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/919