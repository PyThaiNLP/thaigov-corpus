รัฐบาลไทย-ข่าวทำเนียบรัฐบาล-นายกรัฐมนตรีย้ำ รัฐบาลสนับสนุนการใช้ยาแผนโบราณ ส่งเสริมเกษตรกรปลูกพืชสมุนไพรไทย







                                วันพุธที่ 30 พฤศจิกายน 2559                              





    437  













   นายกรัฐมนตรีย้ำ รัฐบาลสนับสนุนการใช้ยาแผนโบราณ ส่งเสริมเกษตรกรปลูกพืชสมุนไพรไทย
 

   นายกรัฐมนตรี ให้สัมภาษณ์ภายหลังการประชุม หัวหน้าส่วนราชการระดับปลัดกระทรวง ครั้งที่ 1/2560
 






วันนี้ (30 พฤศจิกายน 2559) เวลา 12.00 น. ณ กระทรวงสาธารณสุข อ. เมือง จ. นนทบุรี  พลเอก ประยุทธ์ จันทร์โอชา นายกรัฐมนตรี ให้สัมภาษณ์ภายหลังการประชุมหัวหน้าส่วนราชการระดับปลัดกระทรวง ครั้งที่ 1/2560 ว่า กระทรวงสาธารณสุข เป็นหน่วยงานหลักในการดูแลรักษาสุขภาพอนามัยของประชาชนเพื่อให้เกิดความเข้มแข็ง ซึ่งตามยุทธศาสตร์การพัฒนาทรัพยากรมนุษย์ในอีก 20 ข้างหน้า จึงจำเป็นต้องเริ่มตั้งแต่วัยทารกจนกระทั่งไปถึงวัยชรา โดยเน้นในเรื่องของการป้องกันด้านสุขภาพ เพื่อให้งบประมาณค่าใช้จ่ายลดลงมากกว่าการรักษา

นายกรัฐมนตรี ได้กล่าวเพิ่มเติมอีกว่า ปัจจุบันด้านสาธารณสุขของประเทศไทยเป็นไปในทางที่ดีขึ้น มีผู้สูงอายุเพิ่มมากขึ้น รัฐบาลจึงจำเป็นจะต้องหาแนวทางการดูแลรักษากลุ่มคนเหล่านี้อย่างต่อเนื่องควบคู่กับการเพิ่มมาตรการด้านสาธารณสุขของเด็กทารกตั้งแต่แรกเกิดจนถึง 3 ขวบ โดยได้มีการจัดตั้งคณะกรรมการเพื่อดูแลกระบวนการดังกล่าวแล้ว ส่วนค่าใช้จ่ายทางด้านสาธารณสุขที่มีอัตราเพิ่มมากขึ้นนั้น รัฐบาลได้มีมาตรการป้องกัน โดยเน้นในเรื่องของการออกกำลังกาย การรับประทานอาหารที่มีประโยชน์ ซึ่งสิ่งเหล่านี้จะเป็นเกาะป้องกันโรคภัยไข้เจ็บได้ในระยะยาว

สำหรับแนวทางการบริหารจัดการด้านเวชภัณฑ์นั้น นายกรัฐมนตีได้กล่าวว่า รัฐบาลพร้อมที่จะส่งเสริมยาแผนโบราณที่เป็นผลิตภัณฑ์พื้นบ้านของประเทศ โดยจะส่งเสริมการพัฒนาต่อยอดยารักษาโรค เน้นการใช้ยาแผนโบราณแทนยาปฏิชีวนะ ซึ่งสามารถนำมาบูรณาการและเชื่อมโยงไปถึงการส่งเสริมทางการเกษตรเพาะปลูกยาสมุนไพรในแตะละชุมชนด้วย จะได้กระจายโอกาสและสร้างรายได้ให้กับชุมชนต่าง ๆ ร่วมกันคิดหาแนวทางโดยรวมกลุ่มกันประชารัฐ ที่ทุกภาคส่วน ได้ร่วมกัน ไม่ว่าจะเป็น ภาครัฐ เอกชน และประชาชน โดยรัฐบาลจะเป็นผู้นำในการส่งเสริมและสนับสนุนเพื่อพัฒนาประเทศไทยให้ก้าวไปสู่ไทยแลนด์ 4.0 ได้อย่างมั่นคง มั่งคั่ง และยั่งยืนต่อไป
-------------------------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/928