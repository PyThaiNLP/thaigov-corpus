รัฐบาลไทย-ข่าวทำเนียบรัฐบาล-รมต.คลัง เป็นประธานเปิดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” ระหว่างวันที่ 1-23 ธ.ค. 2559







                                วันพฤหัสบดีที่ 1 ธันวาคม 2559                              





    209  













   รมต.คลัง เป็นประธานเปิดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” ระหว่างวันที่ 1-23 ธ.ค. 2559
 

   ขอเชิญชวนประชาชน ชม ชิม ช้อป งาน ตลาดคลองผดุงฯ พร้อมร่วมกิจกรรม “เศรษฐกิจพอเพียง” และให้คำปรึกษาการต่อยอดธุรกิจ SME ด้วยสินเชื่อดอกเบี้ยต่ำ 





   วันนี้ (1 ธันวาคม 2559) เวลา 13.30 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล  นายอภิศักดิ์ ตันติวรวงศ์ รัฐมนตรีว่าการกระทรวงการคลัง ได้เป็นประธานในพิธีเปิดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” จัดโดยกระทรวงการคลัง ด้วยความร่วมมือของสำนักเลขาธิการนายกรัฐมนตรี รวมทั้งคณะผู้บริหารและตัวแทนหัวหน้าส่วนราชการที่เกี่ยวข้องเข้าร่วมงาน ระหว่างวันที่ 1 - 23 ธันวาคม 2559  เวลา 10.00 - 19.00 น. โดยเปิดทุกวันไม่เว้นวันหยุดราชการหรือวันนักขัตฤกษ์
          โอกาสนี้ นายสมชัย สัจจพงษ์ ปลัดกระทรวงการคลัง กล่าวรายงานว่ากระทรวงการคลังได้รับมอบหมายจากรัฐบาลให้จัดงานตลาดคลองผดุงกรุงเกษม ข้างทำเนียบรัฐบาล ซึ่งในเดือนดังกล่าวนี้มีวันสำคัญของคนทั้งชาติ คือวันที่ 5 ธันวาคม 2559 เป็นวันคล้ายวันพระราชสมภพของพระบาทสมเด็จพระปรมินทรมหาภูมิพลอดุลยเดช ทั้งนี้ การจัดงานจะมีการน้อมนำแนวคำสอน และพระราชดำริต่าง ๆ ของพระบาทสมเด็จพระปรมิทรมหาภูมิพลอดุลยเดชมาใช้เป็นแนวทาง โดยเฉพาะเรื่องการออม ถือเป็นพระมหากรุณาธิคุณอย่างหาที่สุดมิได้ที่พระองค์ทรงปลูกฝังนิสัยรักการออมให้ประชาชนชาวไทยจนเป็นที่มาของ “วันออมแห่งชาติ” กระทรวงการคลัง จึงได้นำแนวคิดพระราชทานนี้มาใช้เป็นหัวข้อหลักในการจัดงานตลอด 3 สัปดาห์ที่จะถึงนี้
          สัปดาห์แรกของการจัดงาน ระหว่างวันที่  1 - 9  ธันวาคม 2559 “คลังรวมใจถวายองค์พ่อหลวง”  ซึ่งจะสะท้อนถึงพระอัจฉริยภาพของพระองค์ ผ่านการออมเศรษฐกิจ ออมสังคม และออมสิ่งแวดล้อม ซึ่งหมายถึงการดูแลสิ่งต่าง ๆ รอบตัวเราในทุกมิติ รวมถึงได้นำสินค้าและการจำหน่ายอาหารจากผู้ประกอบการที่เป็นลูกค้า SMEs มาจำหน่ายในราคาถูก
          สัปดาห์ที่สอง ระหว่างวันที่ 10 - 16 ธันวาคม 2559 ก็จะเป็นการนำของดีจากภาคต่าง ๆ ทั่วไทย สินค้า SMEs สินค้า OTOP ภายใต้แนวคิด “คลังของดี 4 ภาค” โดยจะมีการจัดกิจกรรมในหัวข้อ “เศรษฐกิจพอเพียง” “ความรู้ทางการเงิน”“การจัดตลาดประชารัฐ” ด้วยการนำสินค้าของดีของแต่ละภาคมาจำหน่ายในราคาถูก
        สัปดาห์สุดท้าย ระหว่างวันที่ 17 – 23 ธันวาคม 2559 เป็นการรวบรวมสินค้าดีมีคุณภาพที่เหมาะจะซื้อเป็นของขวัญในช่วงเทศกาลส่งท้ายปีเก่าตอนรับปีใหม่ รวมทั้งยังมีบริการห่อของขวัญฟรีภายใต้แนวคิด “คลังของขวัญวันปีใหม่” พร้อมด้วยการให้บริการทางเงิน การเขียนแผนธุรกิจ สินเชื่อดอกเบี้ยต่ำ”
        ในการจัดงานในครั้งนี้ ทางกระทรวงการคลังร่วมกับหน่วยงานราชการ รัฐวิสาหกิจในสังกัด และหน่วยงานในกำกับได้คัดเลือกสิ่งที่ประชาชนสนใจมารวมไว้ในการจัดงานในครั้งนี้ อาทิ การนำพระอัจฉริยภาพทางด้านดนตรีที่พระบาทสมเด็จพระปรมินทรมหาภูมิพลอดุลยเดช ได้เคยทรงพระราชนิพนธ์ไว้เพื่อน้อมรำลึกถึงพระอัจฉริยภาพ การจำหน่ายเหรียญกษาปณ์ที่ระลึกประเภทต่าง ๆ การจำหน่ายสินค้าราคาถูกจากกลุ่ม SMEs ต่าง ๆ รวมถึงผลิตภัณฑ์ OTOP จากทั่วประเทศ ผลิตภัณฑ์สินค้าประชารัฐ หมวกกันน็อก และประกันภัยชนิดต่าง ๆ ในราคาถูก พร้อมทั้มีการจำหน่ายของขวัญเนื่องในโอกาสวันขึ้นปีใหม่ในราคาย่อมเยา การจำหน่ายจักรยานมือสองในราคาถูก และการให้บริการทางการเงินประเภทต่าง ๆ ซึ่งประชาชนจะสามารถเข้ามาขอรับบริการได้ในคราวเดียว
        นอกจากนี้ ยังมีกิจกรรม Highlight โดยกระทรวงการคลังได้คัดสรรสินค้าคุณภาพดีราคาถูก อาหารอร่อยจากทั่วทุกภูมิภาคของประเทศมาจำหน่ายทั้งในรูปแบบของตลาดน้ำ (วันศุกร์ เสาร์ และอาทิตย์) และตลาด       ริมคลอง โดยจำลองมาจากตลาดน้ำคลองลัดมะยม รวมถึงการเปิดจ่ายแลกเหรียญกษาปณ์ที่ระลึกฯ ซึ่งกำลังได้รับความสนใจเป็นอย่างมากจากพี่น้องประชาชน
        จากนั้น รัฐมนตรีว่าการกระทรวงการคลัง ได้กล่าวเปิดงานว่ารัฐบาลให้ความสำคัญในการสนับสนุนให้กลุ่มเกษตรกรและประชาชนทั่วไป โดยเฉพาะผู้ประกอบการรายย่อยได้มีช่องทางในการแสดงผลงาน ซึ่งเป็นสินค้าและบริการพร้อมทั้งได้จำหน่ายสินค้าโดยตรงให้กับประชาชนชาวกรุงเทพมหานคร และปริมณฑล            มีศักยภาพในการอุดหนุนสินค้าและบริการมากพอสมควร ทั้งนี้ การจัดงานตลาดคลองผดุงกรุงเกษมที่ผ่านมาได้ดำเนินการจัดมาแล้วรวม 25 ครั้ง ซึ่งในครั้งนี้จะเป็นการจัดในครั้งที่ 26 ผลของการดำเนินงานที่ผ่านมาประสบความสำเร็จเป็นอย่างดียิ่ง ส่งผลให้พี่น้องประชาชนในบริเวณกรุงเทพมหานครและปริมณฑลได้มีโอกาสเลือกซื้อสินค้าจากผู้ผลิตได้โดยตรง และที่สำคัญยังทำให้เกษตรกรและผู้ประกอบการสินค้ารายย่อยได้มีแหล่งจำหน่ายสินค้าและช่วยสร้างรายได้เพิ่มมากขึ้น พร้อมส่งเสริมให้ตลาดคลองผดุงกรุงเกษมเป็นแหล่งท่องเที่ยวแห่งใหม่ของคนกรุงเทพมหานคร และเชื่อมั่นว่าการจัดงานครั้งนี้จะประสบความสำเร็จเหมือนทุกครั้งที่ผ่านมา อีกทั้งเป็นการสนองนโยบายของ พลเอก ประยุทธ์ จันทร์โอชา นายกรัฐมนตรี ที่มุ่งหวังให้ตลาดนี้เป็นตลาดตามแนวทางประชารัฐของรัฐบาล    
          หลังจากกล่าวเปิดงานแล้ว รัฐมนตรีว่าการกระทรวงการคลัง พร้อมด้วยตัวแทนผู้บริหารจากหน่วยงานที่เกี่ยวข้องได้ร่วมกันประกอบพิธีเปิดงานนี้อย่างเป็นทางการ หลังจากนั้นได้ร่วมกันเดินเยี่ยมชมนิทรรศการและชมบู้ธแสดงสินค้าต่าง ๆ ภายในงานด้วยความสนใจและทักทายผู้มาร่วมงานด้วยอัธยาศัยอันดี
********************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/944