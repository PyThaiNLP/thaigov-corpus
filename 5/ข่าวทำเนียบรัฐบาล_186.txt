รัฐบาลไทย-ข่าวทำเนียบรัฐบาล-คำปราศรัย ของ พลเอก ประยุทธ จันทร์โอชา นายกรัฐมนตรี เนื่องในโอกาส “ วันคนพิการสากล ” วันที่ 3 ธันวาคม 2559







                                วันเสาร์ที่ 3 ธันวาคม 2559                              





    247  













   คำปราศรัย ของ พลเอก ประยุทธ จันทร์โอชา นายกรัฐมนตรี เนื่องในโอกาส “ วันคนพิการสากล ” วันที่ 3 ธันวาคม 2559
 

   รัฐบาลตระหนักถึงความสำคัญของการส่งเสริมและการพัฒนาคุณภาพชีวิตคนพิการ ที่สอดคล้องกับเป้าหมายของการพัฒนาที่ยั่งยืน 





เนื่องในโอกาส “วันคนพิการสากล” ได้เวียนมาครบรอบปีอีกวาระหนึ่ง ผมในนามของรัฐบาล และคณะรัฐมนตรี ขอส่งความระลึกถึงและความปรารถนาดีมายังพี่น้องคนพิการทุกท่าน


องค์การสหประชาชาติ ได้ประกาศให้ วันที่ 3 ธันวาคมของทุกปี เป็น “วันคนพิการสากล” และเชิญชวนให้ประเทศสมาชิกร่วมจัดกิจกรรมเสริมสร้างความเข้าใจและให้โอกาสคนพิการมีส่วนร่วมในสังคมอย่างสร้างสรรค์และเสมอภาคกับบุคคลทั่วไป โดยในปี 2559 นี้ ได้กำหนดประเด็นหลัก คือ การบรรลุ 17 เป้าประสงค์ของการพัฒนาที่ยั่งยืน มุ่งสู่อนาคตที่ต้องการ เพื่อเป็นการส่งเสริมสังคมที่ปราศจากอุปสรรค การเข้าถึงสภาพแวดล้อมข้อมูลข่าวสารและเทคโนโลยีสารสนเทศสำหรับคนพิการ
 
รัฐบาลตระหนักถึงความสำคัญของการส่งเสริมและการพัฒนา
คุณภาพชีวิตคนพิการ ที่สอดคล้องกับเป้าหมายของการพัฒนาที่ยั่งยืน และแนวทางประชารัฐด้านสังคมในการส่งเสริมอาชีพ จึงได้กำหนดนโยบายในการพัฒนาคุณภาพชีวิตของคนพิการทุกประเภท โดยให้การคุ้มครองส่งเสริมสิทธิและจัดสวัสดิการช่วยเหลือในด้านต่าง ๆ การฝึกอาชีพเพื่อให้มีงานทำ การเข้าถึงหลักประกันสุขภาพ การศึกษาอย่างเสมอภาคเท่าเทียมทั่วถึงและเป็นธรรม เพื่อยกระดับความเป็นอยู่ที่ดี ลดความเหลื่อมล้ำและขจัดการเลือกปฏิบัติ
รวมทั้งปรับปรุงสภาพแวดล้อมต่าง ๆ พร้อมส่งเสริมสนับสนุนให้คนพิการสามารถเข้าถึงและใช้ประโยชน์ในการดำรงชีวิต ตลอดจนได้รับการพัฒนาทักษะด้านเทคโนโลยีสารสนเทศและการสื่อสาร เพื่อเป็นการยกระดับคุณภาพการเรียนรู้ มีการฝึกอาชีพตามความสามารถและความถนัด รวมถึงการส่งเสริมการจ้างงาน สร้างอาชีพและรายได้ ทำให้คนพิการสามารถอยู่ร่วมในสังคมได้อย่างมีเกียรติ.         มีศักดิ์ศรี มีความสุข พึ่งพาตนเองได้ และมีคุณภาพชีวิตที่ดีขึ้น
พี่น้องคนพิการที่รักทุกท่านครับ 
ความเข้าใจของสังคม การให้โอกาส และการให้เกียรติ ถือเป็นการสร้างกำลังใจแก่คนพิการในการดำเนินชีวิตอย่างมีคุณค่า นอกจากนี้ การสนับสนุน ส่งเสริมให้คนพิการได้มีส่วนร่วมในกิจกรรมทางสังคม อาทิ การเป็นนักร้อง นักดนตรี นักกีฬา จะเป็นการสร้างแรงบันดาลใจให้แก่คนพิการและคนทั่วไป ได้นำไปเป็นแบบอย่างในการดำเนินชีวิตอย่างเข้มแข็ง เพื่อเป็นพลังสำคัญในการสร้างสรรค์   คุณประโยชน์ต่อสังคมและประเทศชาติต่อไป
ในโอกาสนี้ ผมขออาราธนาคุณพระศรีรัตนตรัยและอำนาจสิ่งศักดิ์สิทธิ์ในสากล ได้โปรดดลบันดาลประทานพรให้พี่น้องคนพิการและครอบครัว ผู้ดูแล ตลอดจนเจ้าหน้าที่ผู้ปฏิบัติงานที่เกี่ยวข้อง           จงประสบแต่ความสุข ความเจริญ มีกำลังกาย กำลังใจที่เข้มแข็ง เพื่อร่วมกันพัฒนาสังคมไทยให้เป็นสังคมแห่งความเสมอภาคและมีความเจริญอย่างมั่นคงสืบไป  สวัสดีครับ
 
***************************************
 
กลุ่มประชาสัมพันธ์และเผยแพร่





ที่มา : http://www.thaigov.go.th/news/contents/details/957