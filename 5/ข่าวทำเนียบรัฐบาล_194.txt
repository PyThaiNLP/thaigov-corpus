รัฐบาลไทย-ข่าวทำเนียบรัฐบาล-รมต.นร.สุวพันธุ์ เป็นประธานการประชุมศูนย์บัญชาการติดตามสถานการณ์ (ศตส.) ครั้งที่ 20/2559







                                วันศุกร์ที่ 9 ธันวาคม 2559                              





    223  













   รมต.นร.สุวพันธุ์ เป็นประธานการประชุมศูนย์บัญชาการติดตามสถานการณ์ (ศตส.) ครั้งที่ 20/2559
 

    รัฐมนตรีประจำสำนักนายกรัฐมนตรี เป็นประธานการประชุมศูนย์บัญชาการติดตามสถานการณ์ ครั้งที่ 20/2559 ภายหลังเสร็จสิ้นการประชุม รัฐมนตรีประจำสำนักนายกรัฐมนตรีได้แถลงผลการประชุม ซึ่งสรุปสาระสำคัญ ดังนี้

 





วันนี้ (9 ธันวาคม 2559) เวลา 10.00 น. ณ ตึกสันติไมตรี (หลังใน) ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมศูนย์บัญชาการติดตามสถานการณ์ ครั้งที่ 20/2559
          ภายหลังเสร็จสิ้นการประชุม รัฐมนตรีประจำสำนักนายกรัฐมนตรีได้แถลงผลการประชุม ซึ่งสรุปสาระสำคัญ ดังนี้
          ที่ประชุมรับทราบการอำนวยความสะดวกดูแลประชาชน ในการกราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช ณ พระที่นั่งดุสิตมหาปราสาทภายในพระบรมมหาราชวัง ซึ่งเป็นไปด้วยความเรียบร้อย ทั้งนี้ประชาชนที่เดินทางมาถวายบังคมพระบรมศพฯ มีจำนวนเพิ่มมากขึ้นตามลำดับ แต่ปัญหาที่ยังพบอยู่ในขณะนี้คือการรอคอยของพี่น้องประชาชนยังใช้เวลาค่อนข้างนาน เพราะมีประชาชนเดินทางมาประมาณวันละ 3-4 หมื่นคน และบางวันเกือบ 5 หมื่นคน อีกทั้งพี่น้องประชาชนที่อยู่ใกล้กรุงเทพมหานครได้เดินทางมาตั้งแต่เช้ามืด ทำให้การบริหารจัดการในการลดเวลาการรอคอยทำได้ค่อนข้างยาก 
          อย่างไรก็ตาม ศตส. ได้แนะนำให้พี่น้องประชาชนที่อยู่ไม่ไกลจากกรุงเทพมหานครและใช้เวลาเดินทางเข้ามาไม่เกิน 2-3 ชั่วโมงว่า ควรเดินทางมาในช่วงระหว่างเวลา 13.00-14.00 น. ซึ่งจะช่วยบรรเทาระยะเวลาในการรอคอยให้รวดเร็วขึ้น
          สำหรับองค์กรและภาคประชาชนบางส่วนที่มีความประสงค์จะขอจัดกิจกรรมในพื้นที่ท้องสนามหลวงนั้น ทาง ศตส. ได้มีการออกหลักเกณฑ์ไปแล้ว และได้จัดตั้งมีคณะอนุกรรมการการกลั่นกรองกิจกรรมอยู่ที่ กองอำนวยการรักษาความสงบเรียบร้อย (กอรส.) ซึ่งกิจกรรมใดที่ริเริ่มโดยกระทรวง ขอให้แต่ละกระทรวงที่จัดกิจกรรมได้กลั่นกรองและให้ความเห็นชอบก่อนเสนอคณะอนุกรรมการดังกล่าวเพื่อพิจารณาว่าสมควรอนุญาตหรือไม่ ส่วนกิจกรรมในต่างจังหวัดขอให้ผ่านความเห็นชอบจากผู้ว่าราชการจังหวัดก่อนส่งมาให้คณะอนุกรรมการฯ ทั้งนี้ เพื่อให้การจัดกิจกรรมต่าง ๆ ในบริเวณพื้นที่ท้องสนามหลวงเป็นไปด้วยความเรียบร้อยและสมพระเกียรติ 
          หลักเกณฑ์ในการพิจารณากิจกรรมต่าง ๆ ทาง ศตส. จะให้ความสำคัญกับกิจกรรมที่แสดงออกถึงความอาลัยหรือเพื่อรำลึกในพระมหากรุณาธิคุณของพระบาทสมเด็จพระเจ้าอยู่หัว รัชกาลที่ 9  ส่วนกิจกรรมใดที่ไม่เกี่ยวข้องตามหลักเกณฑ์ ทาง ศตส. จะไม่สนับสนุนให้จัดในบริเวณพื้นที่ท้องสนามหลวง จึงขอให้ทุกภาคส่วนไม่ว่าจะเป็นภาคราชการ เอกชน ประชาชน มูลนิธิ องค์กรต่าง ๆ ขอให้ยึดหลักการนี้ไปพิจารณาดำเนินการ ในส่วนประชาชนทั่วไปที่มีความประสงค์ขอจัดกิจกรรม สามารถประสานมาที่กองอำนวยการรักษาความสงบเรียบร้อยได้โดยตรง
          ส่วนการดูแลสุขภาพของพี่น้องประชาชนที่เดินทางมากราบถวายบังคมพระบรมศพฯ นั้น ทาง ศตส. ยังคงจัด ทีมแพทย์ ทีมแพทย์ฉุกเฉิน หน่วยกู้ภัยต่าง ๆ และความพร้อมของโรงพยาบาลสนาม ทีมอาสาเดินเท้า และทีมส่งออกฉุกเฉินเหมือนเช่นเดิม และได้มีการเพิ่มการดูแลผู้สูงอายุ และผู้พิการ เป็นพิเศษอีกด้วย
*****************************************
          กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1002