รัฐบาลไทย-ข่าวทำเนียบรัฐบาล- ผู้ช่วยโฆษกรัฐบาลเผยนายกรัฐมนตรีย้ำรัฐมนตรีใหม่ปฏิบัติหน้าที่ด้วยความซื่อสัตย์ยึดประเทศและประชาชนเป็นสำคัญ







                                วันอังคารที่ 20 ธันวาคม 2559                              





    194  













    ผู้ช่วยโฆษกรัฐบาลเผยนายกรัฐมนตรีย้ำรัฐมนตรีใหม่ปฏิบัติหน้าที่ด้วยความซื่อสัตย์ยึดประเทศและประชาชนเป็นสำคัญ
 

   พันเอกหญิง ทักษดาฯ ผู้ช่วยโฆษกรัฐบาลเผยนายกรัฐมนตรีย้ำรัฐมนตรีใหม่ปฏิบัติหน้าที่ด้วยความซื่อสัตย์ยึดประเทศและประชาชนเป็นสำคัญ พร้อมสั่งการทุกหน่วยงานดูแลความปลอดภัยประชาชนในช่วงเทศกาลปีใหม่ และงดข้าราชการเข้าอวยพรปีใหม่นายกรัฐมนตรี  





   วันนี้ (20 ธ.ค. 59) เวลา 14.10 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีสั่งการต่อที่ประชุมว่า นายกรัฐมนตรีได้กล่าวแสดงความยินดีกับรัฐมนตรีชุดใหม่ที่ได้เข้าร่วมคณะรัฐมนตรี โดยเน้นย้ำเรื่องการปฏิบัติหน้าที่ด้วยความซื่อสัตย์เพื่อประโยชน์ของประเทศชาติและประชาชน รวมทั้งให้นำปัญหาอุปสรรคที่ผ่านมาเพื่อแก้ไขปัญหาให้กับประชาชนให้เกิดผลสำเร็จเป็นรูปธรรมตามเป้าหมายที่วางไว้ ซึ่งรัฐบาลชุดปัจจุบันให้ความสำคัญและมุ่งเน้นในการแก้ไขปัญหาของประชาชนทุกภาคส่วนเป็นสำคัญ ทั้งประชาชนที่อยู่ในระดับบน ระดับกลาง และระดับฐานรากของประเทศ โดยเฉพาะประชาชนในระดับฐานราก ซึ่งขณะนี้ได้รับผลกระทบมากที่สุด รัฐบาลจึงมีมาตรการเพื่อบรรเทาความเดือดให้กับประชาชนระดับฐานรากก่อนขยายการดำเนินการไปสู่ประชาชนกลุ่มอื่นอย่างค่อยเป็นค่อยไปเพื่อให้เกิดผลเป็นรูปธรรมในการแก้ไขปัญหาของประเทศทั้งระบบ
นอกจากนี้ นายกรัฐมนตรี ได้ยืนยันถึงการปฏิรูปประเทศว่า ทุกอย่างยังคงดำเนินไปตาม road map และแนวทางที่กำหนดไว้ รวมทั้งย้ำทุกหน่วยงานราชการให้ดำเนินการจัดทำข้อมูลเกี่ยวกับขั้นตอนแผนการดำเนินงาน ต่าง ๆ ของรัฐบาลในรูปแบบเอกสาร เพื่อสามารถนำมาตรวจสอบและชี้แจงข้อสงสัยของประชาชนเกี่ยวกับการดำเนินงานต่าง ๆ ของรัฐบาลว่ามีการดำเนินการในเรื่องใด และมีความก้าวหน้ามากน้อยเพียงใดเมื่อรัฐบาลชุดใหม่เข้ามาบริหาราชการแผ่นดินจะได้ดำเนินการต่อไป
พร้อมทั้ง นายกรัฐมนตรี ได้สั่งการทุกหน่วยงานที่เกี่ยวข้องดูแลความปลอดภัยให้กับประชาชนช่วงเทศกาลปีใหม่ที่กำลังจะมาถึง โดยต้องการที่จะลดความสูญเสียของประชาชนให้น้อยที่สุด พร้อมขอความร่วมมือประชาชนทุกภาคส่วน ทั้งประชาชน ประชาสังคม หน่วยงานภาครัฐและเอกชน ช่วยกันเฝ้าระวังและรณรงค์เรื่องความปลอดภัยในการใช้รถใช้ถนนในช่วงเทศกาลปีใหม่ให้ได้มากที่สุด
ด้าน พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม กล่าวว่า ได้ขอความร่วมมือจากทุกหน่วยงานที่เกี่ยวข้องไม่ว่าจะเป็นพลเรือน ตำรวจ ทหาร ตั้งด่านตรวจดูแลความปลอดภัยและอำนวยความสะดวกด้านการจรราจรทางบกให้กับประชาชน และจัดจุดบริการไว้สำหรับประชาชนในทุกพื้นที่ของหน่วยทหารในช่วงเทศกาลปีใหม่ รวมทั้งให้ดูแลเรื่องความปลอดภัยทางด้านการคมนาคมทางน้ำ โดยมอบหมายกรมเจ้าท่าร่วมกับกรุงเทพมหานครติดตั้ง CCTV ทุกท่าเรือเพื่อเฝ้าระวังการเกิดเหตุร้ายที่อาจจะเกิดขึ้น  
นอกจากนี้ นายกรัฐมนตรี ได้กล่าวฝากไปถึงหน่วยงานและข้าราชการต่าง ๆ ว่า ในช่วงเทศกาลปีใหม่นี้จะไม่มีการเปิดให้เข้าอวยพรปีใหม่นายกรัฐมนตรี ทั้งนี้ ในการประชุมคณะรัฐมนตรีวันพุธที่ 4 มกราคม 2560 จะมีการถ่ายภาพหมู่ร่วมกันของคณะรัฐมนตรีชุดใหม่อย่างเป็นทางการ  ณ บริเวณด้านหน้าตึกไทยคู่ฟ้า ทำเนียบรัฐบาล  
 
-------------------
กลุ่มประชาสัมพันธ์และเผยแพร่ สำนักโฆษก
 
 
  



ที่มา : http://www.thaigov.go.th/news/contents/details/1076