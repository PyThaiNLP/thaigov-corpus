รัฐบาลไทย-ข่าวทำเนียบรัฐบาล-อาลีบาบา กรุ๊ป ยินดีแบ่งปันความรู้และประสบการณ์เพื่อสนับสนุน SMEs และผู้ประกอบการรุ่นใหม่ของไทย







                                วันอังคารที่ 1 พฤศจิกายน 2559                              





    300  













   อาลีบาบา กรุ๊ป ยินดีแบ่งปันความรู้และประสบการณ์เพื่อสนับสนุน SMEs และผู้ประกอบการรุ่นใหม่ของไทย
 

   นายแจ๊ค หม่า (Mr. Jack Ma) ผู้ก่อตั้งและประธานกรรมการบริหาร บริษัท อาลีบาบา กรุ๊ป จำกัด เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล 





วันนี้ (11 ต.ค. 59) เวลา 9.45 น. นายแจ๊ค หม่า (Mr. Jack Ma) ผู้ก่อตั้งและประธานกรรมการบริหาร บริษัท อาลีบาบา กรุ๊ป จำกัด เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือดังนี้
นายแจ๊ค หม่าแสดงความยินดีที่ได้พบกับรองนายกรัฐมนตรีในวันนี้ และขอบคุณสำหรับการต้อนรับอย่างอบอุ่นของรัฐบาลไทย พร้อมกล่าวว่าวานนี้ได้มีโอกาสพบปะกับนายกรัฐมนตรีและหารือกันถึงแนวทางความร่วมมือกันหลายประเด็น
นายแจ๊ค หม่ากล่าวว่าในอีก 30 ปีข้างหน้า ผู้ประกอบการจะต้องรับมือกับยุคของเทคโนโลยี และระบบการเงินรูปแบบใหม่ ซึ่ง SMEs ต้องปรับตัวเพื่อให้สามารถแข่งขันในตลาดโลกได้ โดยนายแจ๊ค หม่าได้ให้ข้อเสนอที่น่าสนใจเกี่ยวกับความร่วมมือ SMEs อาทิ การเข้าถึงแหล่งเงินทุน การสร้างแพลตฟอร์มอิเล็กทรอนิกส์สำหรับการค้าระดับโลก Electronic World Trade Platform (eWTP) ซึ่งอาลีบาบา กรุ๊ปพร้อมให้ความร่วมมือกับรัฐบาลและยินดีแบ่งปันประสบการณ์และความเชี่ยวชาญที่เป็นประโยชน์เพื่อส่งเสริม SMEs และผู้ประกอบการรุ่นใหม่ของไทย
รองนายกรัฐมนตรีกล่าวว่ารัฐบาลไทยยินดีให้ความร่วมมือกับอาลีบาบา กรุ๊ป ซึ่งมีศักยภาพความร่วมมือกับไทยได้อีกมากในอนาคต สินค้าส่งออกไทยกว่า 90% มาจากธุรกิจ SMEs ทั้งนี้รัฐบาลไทยให้ความสำคัญกับธุรกิจ E-Commerce เพื่อยกระดับขีดความสามารถทางการแข่งขันให้แก่ผู้ประกอบการไทย โดยเฉพาะอย่างยิ่งกับผู้ประกอบการ SMEs ซึ่งสอดคล้องกับนโยบาย Thailand 4.0 ของรัฐบาลที่จะปฏิรูปประเทศไทยให้เข้าสู่เศรษฐกิจที่อาศัยเทคโนโลยีและนวัตกรรมเป็นปัจจัยในการขับเคลื่อน ซึ่งอาลีบาลาจะเป็นส่วนช่วยในการส่งเสริมให้เกิดความร่วมมือระหว่างกันได้
ทั้งสองฝ่ายเห็นพ้องที่จะจัดตั้งคณะทำงานด้าน E-Commerce ระหว่างภาครัฐและอาลีบาบากรุ๊ป โดยเป็นแผนงาน 1 ปีหลังจากนี้ โดยรองนายกรัฐมนตรีกล่าวว่ารัฐบาลไทย จะส่งนายอุตตม สาวนายน อดีตรัฐมนตรีว่าการกระทรวงเทคโนโลยีสารสนเทศและการสื่อสารและนายพิเชฐ ดุรงคเวโรจน์ รัฐมนตรีว่าการกระทรวงวิทยาศาสตร์และเทคโนโลยีเป็นตัวแทน
**************



ที่มา : http://www.thaigov.go.th/news/contents/details/551