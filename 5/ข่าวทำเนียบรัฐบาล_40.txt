รัฐบาลไทย-ข่าวทำเนียบรัฐบาล-นายกรัฐมนตรีมอบหมายรองนายกฯ สมคิด เป็นประธานประชุมร่วมคณะกรรมการ กรอ.กลุ่มจังหวัดภาคตะวันออก







                                วันอังคารที่ 1 พฤศจิกายน 2559                              





    260  













   นายกรัฐมนตรีมอบหมายรองนายกฯ สมคิด เป็นประธานประชุมร่วมคณะกรรมการ กรอ.กลุ่มจังหวัดภาคตะวันออก
 

   นายกรัฐมนตรีมอบหมายรองนายกฯ สมคิด เป็นประธานประชุมร่วมคณะกรรมการ กรอ.กลุ่มจังหวัดภาคตะวันออก 





ที่ประชุม กรอ.ส่วนกลาง และกรอ.กลุ่มจังหวัดภาคตะวันออก เห็นชอบขับเคลื่อนยุทธศาสตร์เพื่อการยกระดับการผลิต แปรรูปผลไม้ภาค ตอ. เพื่อให้ไทยเป็นศูนย์กลางการค้าผลไม้และผลิตภัณฑ์คุณภาพมาตรฐานระดับสากล – เห็นชอบยกระดับการจัดงานมหกรรมผลไม้ภาค ตอ. เป็นงานระดับประเทศ พร้อมกับเห็นชอบเร่งรัดโครงการก่อสร้างทางหลวงหมายเลข 36 ตอนชลบุรี (แยกกระทิงลาย) - บรรจบทางหลวงหมายเลข 3 (ระยอง)
 
วันนี้ (12 ตุลาคม 2559) เวลา 13.30 น. ณ ห้องประชุมสำนักงานศุลกากรท่าเรือแหลมฉบัง ชั้น 4 จังหวัดชลบุรี พลเอก ประยุทธ์ จันทร์โอชา นายกรัฐมนตรีมอบหมาย นายสมคิด จาตุศรีพิทักษ์ รองนายกรัฐมนตรี เป็นประธานประชุมหารือระหว่างคณะกรรมการ กรอ.ส่วนกลาง และคณะกรรมการ กรอ.กลุ่มจังหวัดภาคตะวันออก (จังหวัดชลบุรี ระยอง จันทบุรี ตราด)
โดยก่อนการประชุม นายสมคิด จาตุศรีพิทักษ์ รองนายกรัฐมนตรี กล่าวก่อนการประชุมว่า การประชุมในครั้งนี้เพื่อติดตามความคืบหน้าระเบียงเศรษฐกิจของภาคตะวันออก Eastern Economic Corridor : EEC ซึ่งเป็นโครงการที่สำคัญ และรัฐบาลพยายามผลักดันอยู่ในขณะนี้ ถือเป็นจุดขายที่สำคัญเพราะนักลงทุนต่างประเทศให้ความสนใจเข้ามาลงทุนเป็นจำนวนมาก ถ้ามีการผลักดันให้ประสบความสำเร็จโดยเร็ว จะทำให้กลายเป็นแหล่งลงทุนที่สำคัญ จึงขอให้ภาคอุตสาหกรรมร่วมมือกับรัฐบาลขับเคลื่อนผลักดันให้โครงการฯ เกิดขึ้นโดยเร็วต่อไป
ทั้งนี้ ที่ประชุมเห็นชอบการขับเคลื่อนยุทธศาสตร์เพื่อการยกระดับการผลิต การแปรรูปผลไม้ภาคตะวันออกเพื่อให้ประเทศไทยเป็นศูนย์กลางการค้าผลไม้และผลิตภัณฑ์คุณภาพมาตรฐานในระดับสากล และเห็นชอบให้ยกระดับการจัดงานมหกรรมผลไม้ภาคตะวันออกเป็นงานระดับประเทศ โดยมอบหมายให้หน่วยงานที่เกี่ยวข้องสนับสนุนงบประมาณในการจัดงาน
พร้อมกับเห็นชอบให้เร่งรัดโครงการก่อสร้างทางหลวงหมายเลข 36 ตอนชลบุรี (แยกกระทิงลาย) - บรรจบทางหลวงหมายเลข 3 (ระยอง) ระยะทาง 41 กิโลเมตร พร้อมกับเร่งรัดโครงการก่อสร้างทางหลวงในพื้นที่เส้นทางต่างๆ อย่างเป็นระบบต่อไป
 
-----------------------------
 
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/557