รัฐบาลไทย-ข่าวทำเนียบรัฐบาล-รองนายกฯ วิษณุระบุการตั้งผู้สำเร็จราชการแทนพระองค์เป็นการชั่วคราวไปพลางก่อนเป็นไปตามรัฐธรรมระบุไว้ ประธานองคมนตรีเป็นโดยตำแหน่ง สามารถปฏิบัติหน้าที่ได้ทันที 







                                วันอังคารที่ 1 พฤศจิกายน 2559                              





    249  













   รองนายกฯ วิษณุระบุการตั้งผู้สำเร็จราชการแทนพระองค์เป็นการชั่วคราวไปพลางก่อนเป็นไปตามรัฐธรรมระบุไว้ ประธานองคมนตรีเป็นโดยตำแหน่ง สามารถปฏิบัติหน้าที่ได้ทันที 
 

   รองนายกฯ วิษณุระบุการตั้งผู้สำเร็จราชการแทนพระองค์เป็นการชั่วคราวไปพลางก่อนเป็นไปตามรัฐธรรมระบุไว้ ประธานองคมนตรีเป็นโดยตำแหน่ง สามารถปฏิบัติหน้าที่ได้ทันที  





วันนี้ (14 ตุลาคม 2559) เวลา 22.30 น. นายวิษณุ เครืองาม รองนายกรัฐมนตรี ชี้แจงผ่านโทรทัศน์รวมการเฉพาะกิจกรณีผู้สำเร็จราชการแทนพระองค์เป็นการชั่วคราว สรปุใจความสำคัญว่า เป็นธรรมดาของนานาประเทศ ที่เป็นราชอาณาจักร มีสมเด็จพระราชาธิบดีเป็นพระมหากษัตริย์ว่าราชบัลลังก์จะว่างลงไม่ได้ ซึ่งในต่างประเทศ โดยเฉพาะในประเทศอังกฤษได้มีธรรมเนียมปฏิบัติว่า ทันทีที่พระมหากษัตริย์องค์ก่อนเสด็จสวรรคต ประชาชนและรัฐบาลจะออกมาพูดเสียงเดียวกันเป็นประโยคแรกว่า “พระราชาธิบดีพระองค์ก่อนเสด็จสวรรคตแล้วขอพระราชาธิบดีพระองค์ใหม่ทรงพระเจริญ” ธรรมเนียมปฏิบัติของไทยก็ดำเนินแบบเดียวกัน จึงจำเป็นต้องมีพระมหากษัตริย์ทันที ซึ่งก็เกิดได้ในบ้างคราว ที่อาจต้องรอ เมื่อสมัยรัชกาลที่ 7 ทรงสละราชบัลลังก์ โดยมีพระราชสาส์นมาจากประเทศอังกฤษ กว่าพระราชสาส์นจะมาถึงประเทศ กว่ารัฐบาลไทยจะอัญเชิญ พระวรวงศ์เธอ พระองค์เจ้าอานันทมหิดลขึ้นครองราชย์ กว่าจะทรงรับราชสมบัติ ใช้เวลายาวนาน ซึ่งต้องมีผู้สำเร็จราชการแทนพระองค์
รองนายกรัฐมนตรีกล่าวต่อไปว่า ณ เวลานี้ไม่มีเหตุจำเป็นต้องตั้งผู้สำเร็จราชการแทนพระองค์ แต่สมเด็จพระบรมโอรสาธิราชฯ สยามมกุฎราชกุมาร มีพระกรุณาทรงราชปรารภออกมารัฐบาลก็รับใส่เกล้าใส่กระหม่อม จึงเป็นเหตุให้มีการตั้งผู้สำเร็จราชการแทนพระองค์ เพื่อไม่ให้ทุกอย่างว่างเว้นลง เพราะอาจมีกิจบ้านการเมืองต้องปฏิบัติในขณะนั้น แต่ถ้าไม่มีก็แล้วไป ทั้งนี้ รัฐธรรมนูญได้ระบุไว้แล้วว่า ในกรณียังไม่มีการสถาปนาพระราชพิธีบรมราชาภิเษกพระมหากษัตริย์พระองค์ใหม่ ให้ประธานองคมนตรีเป็นผู้สำเร็จราชการแทนพระองค์เป็นการชั่วคราวไปพลางก่อน ที่ต้องใช้อย่างนี้ เพราะมีผู้สำเร็จราชการแทนพระองค์อีกแบบหนึ่ง อย่างเช่น กรณีพระบาทสมเด็จพระเจ้าอยู่หัวในพระบรมโกศ เมื่อคราวเสด็จทรงออกผนวช ทรงตั้งสมเด็จพระนางเจ้าฯ พระบรมราชินีให้เป็นผู้สำเร็จราชการแทนพระองค์ แต่ไม่มีคำว่าชั่วคราวไปพลางก่อน เพราะเป็นการตั้งด้วยพระบาทสมเด็จพระเจ้าอยู่หัวในขณะนั้น เป็นต้น ทั้งนี้ ผู้สำเร็จราชการแทนพระองค์ต้องไปปฏิญาณตนต่อรัฐสภา
สำหรับผู้สำเร็จราชการแทนพระองค์เป็นการชั่วคราวไปพลางก่อนนั้น ไม่ได้เกิดจากการแต่งตั้ง และการสถาปนา แต่เป็นความตั้งใจของรัฐธรรมนูญที่กำหนดโดยตำแหน่งว่าใครเป็นประธานองคมนตรีต้องเป็นผู้สำเร็จราชการแทนพระองค์เป็นการชั่วคราวไปพลาง และไม่ต้องไปปฏิญาณตนต่อรัฐสภา สามารถปฏิบัติงานได้ทันที ทั้งนี้ เพื่อไม่ให้เกิดการว่างเว้น หรือเกิดเหตุไม่สามารถแต่งตั้งผู้สำเร็จราชการแทนพระองค์คนใหม่ หรือยังไม่มีการประกาศพระนามของพระมหากษัตริย์พระองค์ใหม่ได้ จึงได้กำหนดเอาไว้ก่อนอย่างนั้น และในเวลานี้ยังไม่มีการประกาศว่า พระมหากษัตริย์พระองค์ใหม่เป็นใคร เพื่อไม่ให้เป็นการขาดตอนในการปฏิบัติกิจบ้านการเมือง ประธานองคมนตรีจะต้องปฏิบัติหน้าที่เป็นผู้สำเร็จราชการแทนพระองค์เป็นการชั่วคราวไปพลางก่อนตามรัฐธรรมนูญกำหนดไว้ และในระหว่างที่ประธานองคมนตรีปฏิบัติหน้าที่เป็นผู้สำเร็จราชการแทนพระองค์ จะปฏิบัติหน้าที่ประธานองคมนตรีไปพร้อมกันไม่ได้ คณะองคมนตรีต้องเลือกองคมนตรีท่านใดท่านหนึ่งขึ้นปฏิบัติหน้าที่ประธานองคมนตรีแทน ส่วนระยะเวลาในการปฏิบัติหน้าที่จะใช้เวลาไม่นาน เมื่อถึงจังหวะที่เหมาะสมจะต้องกลับมาดำเนินการตามรัฐธรรมนูญ มาตรา 23 และ 24 ต่อไป
 
----------------------------------------------
 
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/567