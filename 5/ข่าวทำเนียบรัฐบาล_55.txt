รัฐบาลไทย-ข่าวทำเนียบรัฐบาล-รัฐบาลจัดบริการขนส่งสาธารณะไปยังพระบรมมหาราชวัง ครอบคลุมทั้งบก เรือ อากาศ อำนวยความสะดวกประชาชน ร่วมลงนามถวายความอาลัย พร้อมรอสำนักพระราชวังเปิดให้สักการะพระบรมศพอย่างเป็นทางการ







                                วันอังคารที่ 1 พฤศจิกายน 2559                              





    216  













   รัฐบาลจัดบริการขนส่งสาธารณะไปยังพระบรมมหาราชวัง ครอบคลุมทั้งบก เรือ อากาศ อำนวยความสะดวกประชาชน ร่วมลงนามถวายความอาลัย พร้อมรอสำนักพระราชวังเปิดให้สักการะพระบรมศพอย่างเป็นทางการ
 

   รัฐบาลจัดบริการขนส่งสาธารณะไปยังพระบรมมหาราชวัง ครอบคลุมทั้งบก เรือ อากาศ อำนวยความสะดวกประชาชน ร่วมลงนามถวายความอาลัย พร้อมรอสำนักพระราชวังเปิดให้สักการะพระบรมศพอย่างเป็นทางการ 





วันที่ 15 ตุลาคม 2559 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า รัฐบาลจัดบริการขนส่งสาธารณะเพื่ออำนวยความสะดวกแก่ประชาชนที่จะเดินทางไปร่วมลงนามถวายความอาลัยที่ศาลาสหทัยสมาคม ในพระบรมมหาราชวัง ในระหว่างวันที่ 15 – 16 ต.ค.59 ครอบคลุมทั้งการสัญจรทางบก ทางน้ำ และทางอากาศ ส่วนการเข้าถวายสักการะพระบรมศพพระบาทสมเด็จพระเจ้าอยู่หัวในพระบรมโกศ ให้รอประกาศจากสำนักพระราชวังอย่างเป็นทางการ
ทั้งนี้ ขสมก.ให้บริการรถโดยสารธรรมดาฟรี ในเส้นทางที่ผ่านวัดพระแก้ว สนามหลวง และบริเวณใกล้เคียง รวมทั้งจัดรถโดยสาร Shuttle Bus จากหมอชิต 2 – สนามหลวง, สายใต้ใหม่ – สนามหลวง, หัวลำโพง – สนามหลวง, เอกมัย – สนามหลวง, อนุสาวรีย์ชัยฯ – สนามหลวง, วงเวียนใหญ่ – สนามหลวง และบางใหญ่ (เซ็นทรัล เวสต์เกต) – สนามหลวง
บขส.จัดรถเสริมทุกเส้นทางเพิ่มขึ้นร้อยละ 25 จากเที่ยววิ่งปกติ โดยเส้นทางภาคเหนือและภาคอีสาน (จตุจักร) บริการรถโดยสารเพิ่ม 1,711 เที่ยว เส้นทางภาคตะวันออก (เอกมัย) 560 เที่ยว เส้นทางภาคใต้ (ถนนบรมราชชนนี) 962 เที่ยว และจัดพื้นที่บริเวณสถานีขนส่งกรุงเทพฯ (ปิ่นเกล้า) เป็นจุดจอดสำหรับรถตู้และรถโดยสารไม่ประจำทางที่เดินทางมาจากต่างหวัด โดยไม่คิดค่าบริการ ส่วน รฟท. เพิ่มขบวนรถไฟฟรี วันละ 3 ขบวน ในเส้นทางสายเหนือ สายใต้ สายอีสาน และพ่วงตู้เพิ่มสำหรับขบวนปกติ
บริษัท การบินไทย จำกัด (มหาชน) ยกเว้นค่าธรรมเนียมการเปลี่ยนแปลงการเดินทาง และบริษัท ไทยสมายล์แอร์เวย์ จำกัด ยกเว้นค่าธรรมเนียมการเปลี่ยนแปลงการเดินทางของบัตรโดยสารทุกประเภท เป็นเวลา 30 วัน สำหรับผู้โดยสารที่มีกำหนดเดินทางระหว่าง 14 ต.ค. – 13 พ.ย. 59
รฟม. และบริษัท รถไฟฟ้า ร.ฟ.ท. จำกัด เสริมขบวนรถไฟฟ้าอีก 2 ขบวน เพื่อให้บริการในช่วงที่มีประชาชนเดินทางเป็นจำนวนมาก โดยจะจอดรออยู่ที่สถานีมักกะสัน และสถานีสุวรรณภูมิ
กรมเจ้าท่า จัดให้บริการเรือข้ามฟากฟรี บริเวณท่าช้าง – พรานนก และบริษัท เรือด่วนเจ้าพระยา จำกัด ร่วมให้บริการเรือด่วนเพื่อรับส่งประชาชนฟรี จำนวน 3 ลำ ในเส้นทางสาทร – พรานนก และพรานนก -นนทบุรี
พลโท สรรเสริญ กล่าวต่อว่า พลเอก ประยุทธ์ จันทร์โอชา นายกรัฐมนตรี กำชับให้ฝ่ายความมั่นคงดูแลความปลอดภัยประชาชนอย่างเข้มงวดจนถึงสิ้นเดือนนี้ โดยเน้นช่วงที่ประชาชนเดินทางไปยังพระบรมมหาราชวังเป็นจำนวนมาก รวมทั้งให้กระทรวงคมนาคมประสานงานกับ กทม. และตำรวจจราจร เพื่ออำนวยการจราจรให้เกิดความสะดวก และปรับเปลี่ยนให้เหมาะสมกับสถานการณ์
 
--------------------------



ที่มา : http://www.thaigov.go.th/news/contents/details/572