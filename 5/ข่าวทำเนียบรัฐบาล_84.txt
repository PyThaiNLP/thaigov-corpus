รัฐบาลไทย-ข่าวทำเนียบรัฐบาล-นายกรัฐมนตรีซาบซึ้งนักแสดงต่างประเทศร่วมแสดงอาลัยน้อมถวายพระบาทสมเด็จพระปรมินทรมหาภูมิพลอดุลยเดช







                                วันอังคารที่ 1 พฤศจิกายน 2559                              





    201  













   นายกรัฐมนตรีซาบซึ้งนักแสดงต่างประเทศร่วมแสดงอาลัยน้อมถวายพระบาทสมเด็จพระปรมินทรมหาภูมิพลอดุลยเดช
 

   นายสตีเวน ซีกัล นักแสดงและผู้ผลิตภาพยนตร์ พร้อมคณะ เข้าเยี่ยมคารวะพลเอกประยุทธ์ จันทร์โอชา นายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล 





วันนี้ (25 ต.ค. 59) เวลา 09.00 น. นายสตีเวน ซีกัล นักแสดงและผู้ผลิตภาพยนตร์ พร้อมด้วยดร.มาลี อุทัยเฉลิม ประธานที่ปรึกษาสมาคมอุตสาหกรรมถ่ายแบบและผู้ประกอบการไทย และคุณเอ็ดเวิร์ด กิตติ ประธานแฟชั่นทีวีประเทศไทย เข้าเยี่ยมคารวะพลเอกประยุทธ์ จันทร์โอชา นายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล ภายหลังเสร็จสิ้นการหารือ พลโทวีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีได้กล่าวต้อนรับนายสตีเวน ซีกัล ที่เดินทางมาเยือนไทยบ่อยครั้งเพราะประทับใจความสวยงามของประเทศไทยและชื่นชมวัฒนธรรมประเพณีอันดีงามคนไทย ซึ่งนายสตีเวน ซีกัลกล่าวว่า ตนเองรู้สึกผูกพันกับประเทศหลายประการส่วนตัวยังเป็นชาวพุทธ และนับถือศาสนาพุทธมากว่า 40 ปี การมาเยือนไทยครั้งนี้ มุ่งหวังจะเป็นประโยชน์กับประเทศไทยทั้งการเผยแพร่การท่องเที่ยวและวัฒนธรรมไทย รวมทั้งการมีส่วนร่วมในการส่งเสริมอุตสาหกรรมภาพยนตร์ไทย และสถานที่ถ่ายทำในไทยให้เป็นที่รู้จักแพร่หลายมากยิ่งขึ้นด้วย โอกาสนี้ นายกรัฐมนตรีจะมอบหมายกระทรวงวัฒนธรรมและกระทรวงการท่องเที่ยวและกีฬาหารือถึงความร่วมมือด้านภาพยนตร์ต่อไป
ในการนี้ นายสตีเวน ซีกัล กล่าวยกย่องพระบาทสมเด็จพระปรมินทรมหาภูมิพลอดุลยเดช ทรงเป็นพระมหากษัตริย์ผู้ยิ่งใหญ่ที่ทั่วโลกต่างชื่นชม และพระปรีชาสามารถเป็นที่ประจักษ์แก่คนไทยและต่างประเทศ จึงขอแสดงความเสียใจต่อประชาชนชาวไทยในความสูญเสียครั้งยิ่งใหญ่ ในการสวรรคตของพระบาทสมเด็จพระปรมินทรมหาภูมิพลอดุลยเดช
ในช่วงท้ายหลังเสร็จสิ้นการสนทนา นายสตีเวน ซีกัล ได้ลงนามแสดงความอาลัยแด่พระบาทสมเด็จพระปรมินทรมหาภูมิพลอดุลยเดชด้วย
***************



ที่มา : http://www.thaigov.go.th/news/contents/details/601