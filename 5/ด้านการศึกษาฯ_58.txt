รัฐบาลไทย-ข่าวทำเนียบรัฐบาล-"กระทรวงศึกษาธิการ" Ministry of Education In Our Time







                                วันจันทร์ที่ 26 ธันวาคม 2559                              





    336  













   "กระทรวงศึกษาธิการ" Ministry of Education In Our Time
 

   ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ ได้โพสต์ข้อความผ่านเฟซบุ๊คส่วนตัว "Panadda Diskul" ในหัวข้อ 'กระทรวงศึกษาธิการ' Ministry of Education In Our Time โดยมีใจความ ดังนี้ 





"พบปะสนทนากับนักวิชาการ ครูอาจารย์ในยามนี้ ถือเป็นกำไรชีวิตแก่ข้าพเจ้าในบั้นปลายชีวิตราชการเพราะท่านผู้อำนวยการสถานศึกษาทั้งหลายที่ข้าพเจ้าได้พบ ตามจริงแล้วหากเราทุกคนจะไม่ลืม และจดจำไว้ในใจอยู่เสมอ ท่านคือ 'ครูใหญ่' หรือ 'อาจารย์ใหญ่' ที่เรากล่าวถึงท่านในอดีต ชื่อนี้จึงสื่อความหมายและมีความศักดิ์สิทธิ์ยิ่งใหญ่ในการดำรงรักษาชีวิตประเทศชาติและประชาชนที่เราต้องจดจำ เป็นหน้าที่เกียรติยศและเสียสละเพื่ออนาคตของชาติ ที่เราทุกคนขอฝากความหวังไว้ โดยทุกท่านถือเป็น 'ต้นแบบ' และ 'ไอดอล' แก่ศิษย์ทุกคน
ข้าพเจ้าได้เริ่มต้นเข้ามารับราชการในกระทรวงศึกษาธิการเมื่อ 3 วันที่ผ่านมา ได้เรียนรู้หลายสิ่งหลายอย่างเป็นอันมากจากเพื่อนข้าราชการทุกคน และเมื่อข้าพเจ้ามองย้อนกลับไปหลายปีก่อนเมื่อตนเองรับราชการเป็นผู้ว่าราชการจังหวัด ได้มีโอกาสปฏิบัติราชการร่วมกับส่วนราชการของกระทรวงศึกษาธิการ เช่น สพฐ. มหาวิทยาลัย สถาบันการศึกษาภาคเอกชน สถาบันอาชีวศึกษา โรงเรียนนานาชาติ องค์การระหว่างประเทศ ฯลฯ ต่างให้ความร่วมมือร่วมใจกับส่วนราชการในการมุ่งเสริมสร้างลูกหลานเยาวชนให้เป็นอนาคตของชาติอันแข็งแกร่งผู้ต้องช่วยกันดำรงรักษาและเชิดชูเกียรติยศของแผ่นดินไทยแทนบุพการีชนในวันนี้
ประการสำคัญในการดำรงรักษาประเทศชาติ ได้แก่ การช่วยกันเสริมสร้างแบบอย่างที่ยั่งยืนให้เกิดขึ้นในแวดวงทางการศึกษา เช่น การที่ลูกหลานเยาวชนไทย มีความเคารพ เชื่อมั่น ศรัทธาในความเมตตากรุณาของครูอาจารย์ในอดีต อาทิ ศาสตราจารย์ ดร.สาโรช บัวศรี หม่อมหลวงปิ่น มาลากุล รองศาสตราจารย์ ไพเราะ ตัณฑิกุล ท่านอาจารย์เสาวภาคย์ ประดิษฐพงษ์ คุณหญิงพวงรัตน์ วิเวกานนท์ ศาสตราจารย์ ไชยยศ เหมะรัชตะ เป็นต้น
เราต้องช่วยกันดำรงรักษาเอกลักษณ์ของชาติว่าด้วยความเป็นไทยในการแสดงออกด้วยความสุขุมรอบคอบ มีความสง่างาม อ่อนน้อมถ่อมตน ไม่หลงลืมตัว มีความสำรวมด้วยกิริยา วาจา ใจ สำคัญยิ่ง คือ ความสัตย์ซื่อสุจริต ที่กระทรวงศึกษาธิการถือเป็นกระทรวงเกียรติยศ กระทรวงพระราชทานจากพระบาทสมเด็จพระจุลจอมเกล้าเจ้าอยู่หัว รัชกาลที่ 5 ที่ทรงมีความไว้วางพระราชหฤทัยอย่างที่สุด และพระบาทสมเด็จพระปรมินทรมหาภูมิพลอดุลยเดช รัชกาลที่ 9 ทรงมีพระราชดำรัสในครั้งหนึ่งว่า "กระทรวงศึกษาธิการมีหน้าที่สร้างบ้านสร้างเมือง มีภาระหน้าที่สำคัญใหญ่หลวงในการเสริมสร้างลูกหลานเยาวชนให้เป็นคนดีมีความรู้ความสามารถ เพื่อให้ลูกหลานเยาวชนไปพัฒนาชาติบ้านเมืองให้มีความเจริญรุ่งเรือง มีความร่มเย็นเป็นสุข เป็นทรัพยากรบุคคลของแผ่นดิน"
ข้าพเจ้ามีความเชื่อมั่นศรัทธาในความดีงามของแผ่นดินไทย ผู้ปฏิบัติดีปฏิบัติชอบย่อมเป็นศักดิ์เป็นศรีเกิดขึ้นแก่ตน ครอบครัว องค์กร และประเทศชาติ ผู้ปฏิบัติมิชอบ ทุจริตคดโกง ขาดความซื่อตรง คิดไม่ดีต่อแผ่นดิน ย่อมประสบความไม่ดีที่เป็นความชั่วร้ายเกิดขึ้นแก่ตน คำสั่งสอนอบรมประการนี้ บรรพชนมีให้แก่ลูกหลานไทยมาช้านาน มากและสามารถดำรงรักษาประเทศนี้มาได้ตราบจนทุกวันนี้
ข้าพเจ้ามีความภาคภูมิใจในเกียรติยศและศักดิ์ศรีแห่งกระทรวงศึกษาธิการ ขอพี่น้องเพื่อนข้าราชการกระทรวงศึกษาธิการได้ช่วยกันดำรงยึดมั่นความรู้รักสามัคคี หลักคำสอนพระราชทาน เข้าใจ เข้าถึง และพัฒนา หัวใจของประเทศ คือ ลูกหลานเยาวชนเป็นสำคัญ สรรสร้างคนดีมีวิชา ซื่อสัตย์สุจริต สืบสานพระราชปณิธาน เดินตามรอยพระยุคลบาท องค์พระผู้ทรงเป็นดวงใจไทยทั้งชาติสืบไป
/ม.ล. ปนัดดา ดิศกุล
พิพิธภัณฑ์และหอสมุดสมเด็จฯ กรมพระยาดำรงราชานุภาพ วังวรดิศ
24 ธ.ค. 59
 




ที่มา : http://www.thaigov.go.th/news/contents/details/1106