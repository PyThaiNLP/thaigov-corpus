รัฐบาลไทย-ข่าวทำเนียบรัฐบาล-ประชุมปฏิบัติการ "การรับนักเรียนโครงการห้องเรียนกีฬา ปีการศึกษา 2560"







                                วันจันทร์ที่ 26 ธันวาคม 2559                              





    266  













   ประชุมปฏิบัติการ "การรับนักเรียนโครงการห้องเรียนกีฬา ปีการศึกษา 2560"
 

   พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ พร้อมด้วย พล.อ.สุทัศน์ กาญจนานนท์กุล ที่ปรึกษารัฐมนตรีช่วยว่าการกระทรวงศึกษาธิการ ร่วมประชุมปฏิบัติการ "การรับนักเรียนโครงการห้องเรียนกีฬา ปีการศึกษา 2560" 





พล.อ.สุรเชษฐ์ ชัยวงศ์ กล่าวว่า จากการที่ พล.อ.ประยุทธ์ จันทร์โอชา นายกรัฐมนตรี มีแนวคิดในการส่งเสริมเยาวชนไทยให้มีความเป็นเลิศด้านกีฬา โดยได้มอบหมายให้กระทรวงศึกษาธิการและกระทรวงการท่องเที่ยวและกีฬาร่วมกันดำเนินการ โดยเปิดรับสมัครนักเรียนที่กำลังเรียนชั้นมัธยมศึกษาปีที่ 4 จากทั่วประเทศ เข้าเรียนแผนการเรียนวิทยาศาสตร์-กีฬา และศิลป์-กีฬา ตั้งแต่ภาคเรียนที่ 2 ปีการศึกษา 2559 ใน 3 โรงเรียน ได้แก่ ภาคเหนือที่โรงเรียนสุโขทัยวิทยาคม จ.สุโขทัย, ภาคตะวันออกเฉียงเหนือ ที่โรงเรียนสารคามพิทยาคม จ.มหาสารคาม, ภาคใต้ ที่โรงเรียนกาญจนาภิเษกวิทยาลัย กระบี่ (และจะขยายผลไปที่ภาคกลาง ที่ จ.สมุทรสาคร ในปีการศึกษาหน้า) ในประเภทกีฬาฟุตบอล (ชาย) และวอลเลย์บอล (หญิง) ซึ่งเป็นกีฬาประเภททีมที่ประเทศไทยมีโอกาสก้าวไปถึงระดับโลก พร้อมมอบโอกาสในการเข้าเรียนระดับอุดมศึกษาในสถาบันอุดมศึกษา โดยเฉพาะมหาวิทยาลัยกีฬาแห่งชาติ ที่จะเปิดทำการสอนในปีการศึกษา 2560 ต่อไปด้วย

ที่ประชุมจึงได้จัดการประชุมครั้งนี้ขึ้น เพื่อหารือถึงการเตรียมการดำเนินงานในรุ่นต่อไป ซึ่งจะเปิดรับสมัครนักเรียนโครงการห้องเรียนกีฬา ปีการศึกษา 2560 โรงเรียนละไม่เกิน 80 คน เริ่มเรียนภาคเรียนที่ 1 ปีการศึกษา 2560 ซึ่งได้ประกาศรับสมัครขึ้นเว็บไซต์แล้ว ดังนี้
1. โรงเรียนสุโขทัยวิทยาคม เลขที่ 2/3 หมู่ที่ 5 ตำบลบ้านกล้วย อำเภอเมืองฯ จังหวัดสุโขทัย 64000 โทรศัพท์ 055-611-786 โทรสาร 055-612-848
2.โรงเรียนสารคามพิทยาคม เลขที่ 1091 ถนนนครสวรรค์ ตำบลตลาด อำเภอเมืองฯ จังหวัดมหาสารคาม 44000 โทรศัพท์ 043-711585 โทรสาร 043-722400
3. โรงเรียนกาญจนาภิเษกวิทยาลัย กระบี่ เลขที่ 91 หมู่ 9 ตำบลคลองท่อมใต้ อำเภอคลองท่อม จังหวัดกระบี่ 81120 โทรศัพท์ 075-640-522 โทรสาร 075-640-522
4. โรงเรียนเฉลิมพระเกียรติสมเด็จพระศรีนครินทร์ สมุทรสาคร ในพระราชูปถัมภ์สมเด็จพระเทพรัตนราชสุดา สยามบรมราชกุมารี จังหวัดสมุทรสาคร หมู่ 6 ตำบลบางโทรัด อำเภอเมืองฯ จังหวัดสมุทรสาคร 74000 โทรศัพท์ 034-839-201 โทรสาร 034-845-212 (รับสมัครเฉพาะฟุตบอลชาย)
รายละเอียดเพิ่มเติม คลิ้ก...
นอกจากได้รับทราบการเตรียมการดังกล่าวแล้ว ที่ประชุมได้รับฟังและแลกเปลี่ยนความคิดเห็นร่วมกันกับผู้ดำเนินการทุกฝ่าย ทั้งผู้จัดทำหลักสูตร สถานศึกษา และสถาบันการพลศึกษาทั้ง 3 แห่ง ซึ่งส่วนใหญ่เห็นว่าเป็นโครงการที่นักเรียนและผู้ปกครองให้ความสนใจเป็นอย่างมาก ผลการดำเนินงานที่ผ่านมาเป็นไปด้วยความเรียบร้อย จึงได้ฝากประเด็นให้พิจารณาเพิ่มเติม ดังนี้


ด้านความยั่งยืน  ซึ่งเป็นเรื่องที่สำคัญมาก เพราะหลายโครงการที่ผ่านมา เมื่อเปลี่ยนรัฐบาลใหม่ก็ไม่เห็นชอบหรือไม่สนับสนุนให้ดำเนินการต่อ หรือหากสนับสนุนก็ทำแบบไม่รู้คุณค่าหรือไม่เห็นความสำคัญ จึงฝากให้ สพฐ. ในฐานะผู้รับผิดชอบโครงการและเป็นหน่วยงานหลักที่ได้ร่วมคิดร่วมวางแผนมาโดยตลอด ต้องดำเนินโครงการให้เกิดความเข้มแข็งและรักษาความยั่งยืนของโครงการไว้ให้ได้ แม้รัฐบาลนี้จะพ้นวาระไปตาม Roadmap แล้วก็ตาม ดังนั้น การรับฟังปัญหาอุปสรรคต่าง ๆ จึงเป็นเรื่องจำเป็นที่จะต้องนำไปปรับปรุงการดำเนินงานในรุ่นต่อ ๆ ไป


ด้านคุณภาพ  เป็นเรื่องที่สำคัญที่สุด โดยเฉพาะอย่างยิ่งการปรับปรุงแผนงานและการโอนจัดสรรงบประมาณโครงการไปยังสถานศึกษา เพื่อให้สถานศึกษาดำเนินการด้านต่าง ๆ อาทิ การปรับปรุงก่อสร้างอาคารหอพัก การจัดซื้ออุปกรณ์เสื้อผ้ารองเท้าของนักเรียนกีฬา ฯลฯ จึงได้กำชับให้ทุกหน่วยงานใช้จ่ายงบประมาณด้วยความโปร่งใส เพราะจะมีผลโดยตรงต่อสถานศึกษา และนักเรียนที่จะได้ใช้อุปกรณ์ที่ดีมีคุณภาพ ซึ่งเรื่องคุณภาพของผู้เรียนจะมีผลต่อความสำเร็จในการขยายโครงการดำเนินการในปีต่อ ๆ ไปด้วย


ทั้งนี้ ขอให้ สพฐ. รวบรวมประเด็นข้อเสนอและความคิดเห็นจากการประชุม เช่น ปัญหาสนามซ้อมบางแห่ง, ปริมาณการรับนักเรียนต่อรุ่น, ระดับชั้นเรียนที่จะเปิดในอนาคต, การเปิดให้โอกาสนักเรียนโครงการสานฝันการกีฬาสู่ระบบการศึกษาในจังหวัดชายแดนภาคใต้ได้เข้ามาเรียนในสถานศึกษาทั้ง 4 แห่ง รวมทั้งร่วมกิจกรรมสานสัมพันธ์โครงการห้องเรียนกีฬาในช่วงปิดเทอม, การสร้างแรงบันดาลใจที่จะพัฒนาตนเองไปสู่ระดับสากลหรือมีความเป็นเลิศ, การให้ความสำคัญกับรูปร่างของนักเรียนกีฬาที่มีทักษะสูงและรูปร่างไม่เสียเปรียบต่างชาติ, การเข้าร่วมการแข่งขันในทัวร์นาเม้นท์ต่าง ๆ, การเฝ้าระวังและดูแลปัญหาที่อาจเกิดขึ้น  เช่น ปัญหาทางเพศ ยาเสพติด การทะเลาะวิวาท ฯลฯ

พล.อ.สุรเชษฐ์ ชัยวงศ์ กล่าวด้วยว่า ขอให้ทุกฝ่ายที่เกี่ยวข้องได้ร่วมดำเนินงานตามโครงการห้องเรียนกีฬาตามแนวคิด "ทำเพื่อคุณภาพ สู่ความยั่งยืน" และหลังจากนี้จะมอบหมายให้ สพฐ. รวบรวมประเด็นต่าง ๆ รวมทั้งผลการดำเนินงานโครงการห้องเรียนกีฬา ซึ่งเริ่มดำเนินการมาตั้งแต่ภาคเรียนที่ 2 ปีการศึกษา 2559 ใน 3 โรงเรียนดังกล่าว รายงานเสนอต่อรัฐมนตรีว่าการกระทรวงศึกษาธิการ รวมทั้งคณะรัฐมนตรี ได้รับทราบและให้ข้อคิดเห็นเสนอแนะในโอกาสต่อไป



ที่มา : http://www.thaigov.go.th/news/contents/details/1112