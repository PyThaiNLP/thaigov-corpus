รัฐบาลไทย-ข่าวทำเนียบรัฐบาล-รมว.มท. เป็นประธานมอบประกาศนียบัตร เข็มวิทยฐานะและโล่รางวัลเรียนดีแก่ผู้สำเร็จการอบรม หลักสูตรนักปกครองระดับสูง (นปส.) รุ่นที่ 66 และ 67







                                วันศุกร์ที่ 25 พฤศจิกายน 2559                              





    522  













   รมว.มท. เป็นประธานมอบประกาศนียบัตร เข็มวิทยฐานะและโล่รางวัลเรียนดีแก่ผู้สำเร็จการอบรม หลักสูตรนักปกครองระดับสูง (นปส.) รุ่นที่ 66 และ 67
 

   รมว.มท. ประธานมอบประกาศนียบัตร เข็มวิทยฐานะและโล่รางวัลเรียนดีแก่ผู้สำเร็จการอบรมหลักสูตรนักปกครองระดับสูง (นปส.) รุ่นที่ 66 และ 67 





             วันนี้ (25 พ.ย.59) เวลา 09.30 น. ที่ห้องประชุม 3 ชั้น 5 อาคารสถาบันดำรงราชานุภาพ กระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีมอบประกาศนียบัตร เข็มวิทยฐานะ และโล่รางวัลเรียนดีให้แก่ผู้สำเร็จการศึกษาหลักสูตรนักปกครองระดับสูง (นปส.) รุ่นที่ 66 และรุ่นที่ 67 ประจำปี 2559 จำนวนทั้งสิ้น 197 คน โดยมี นายสุธี มากบุญ รัฐมนตรีช่วยว่าการกระทรวงมหาดไทย นายกฤษฎา บุญราช ปลัดกระทรวงมหาดไทย และผู้บริหารระดับสูงของกระทรวงมหาดไทย ให้เกียรติเข้าร่วมพิธี
          โอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้กล่าวแสดงความยินดีกับผู้สำเร็จการศึกษาหลักสูตรนักปกครองระดับสูงทั้ง 2 รุ่น ที่สามารถผ่านบททดสอบในเบื้องต้นเป็นที่เรียบร้อยแล้ว และที่กล่าวว่าการทดสอบในเบื้องต้นนั้น ก็เพราะว่าเป็นการทดสอบว่าผู้สำเร็จการศึกษาอบรมจะสามารถนำความรู้ที่ได้รับจากการศึกษาอบรมไปประยุกต์ใช้ในการทำงานได้อย่างไร แต่บททดสอบที่แท้จริงอยู่ที่อำเภอ จังหวัด หรือหน่วยงานที่แต่ละคนสังกัด และการเข้ารับการศึกษาอบรมในครั้งนี้ ผู้บังคับบัญชา เพื่อนร่วมงาน ผู้ใต้บังคับบัญชา หรือผู้ที่เกี่ยวข้อง ตลอดจนพี่น้องประชาชน ย่อมคาดหวังในตัวท่านทั้งหลายว่าจะสามารถนำแนวคิดหรือวิทยาการใหม่ๆ กลับไปใช้ในการปฏิบัติหน้าที่ในราชการ ดังนั้น เมื่อกลับไปแล้วขอให้นำความรู้ที่ได้รับไปช่วยเหลือผู้บังคับบัญชา ผู้ว่าราชการจังหวัด หรืออธิบดีในการบริหารราชการ และขอให้ทุกท่านพึงระลึกเสมอว่า ท่านจะต้องเป็นผู้นำการเปลี่ยนแปลง เป็นผู้นำที่จะนำความรู้ต่างๆ ที่ได้เรียนรู้ไปพัฒนาและขยายผลแก่เพื่อนร่วมงาน แก่ผู้ใต้บังคับบัญชา ขอให้ทุกท่านเป็นผู้นำที่ดีและเก่ง สามารถบำบัดทุกข์ บำรุงสุขให้แก่ประชาชนและสังคมโดยส่วนรวมได้อย่างมีประสิทธิภาพ และขอพระบารมีแห่งพระบาทสมเด็จพระปรมินทรมหาภูมิพลอดุลยเดช โปรดอำนวยพรให้ผู้สำเร็จการศึกษาอบรมทุกท่านมีกำลังกาย กำลังใจ และกำลังสติปัญญา ที่จะร่วมกันสร้างสรรค์พัฒนาประเทศชาติอันเป็นที่รักยิ่งของพวกเราให้เจริญรุดหน้ายิ่งๆ ขึ้นไป
         สำหรับผู้สำเร็จการศึกษาอบรมในครั้งนี้มีจำนวนทั้งสิ้น 197 คน ประกอบด้วย หลักสูตรนักปกครองระดับสูง (นปส.) รุ่นที่ 66 จำนวน 102 คน เข้ารับการอบรมระหว่างวันที่ 25 เมษายน - 5 สิงหาคม 2559 และรุ่นที่ 67 จำนวน 95 คน เข้ารับการอบรมระหว่างวันที่ 30 พฤษภาคม – 9 กันยายน 2559 ใช้เวลาศึกษาอบรมรุ่นละ 15 สัปดาห์ ณ วิทยาลัยมหาดไทย อำเภอบางละมุง จังหวัดชลบุรี ดำเนินการโดยสถาบันดำรงราชานุภาพ สำนักงานปลัดกระทรวงมหาดไทย เพื่อพัฒนาบุคลากรของหน่วยงานให้เป็นผู้มีสมรรถนะและมีความมุ่งมั่นในการปฏิบัติราชการ โดยยึดหลักการบริหารราชการภาครัฐแนวใหม่ และการบริหารกิจการบ้านเมืองที่ดี ซึ่งในการศึกษาอบรมตามหลักสูตรดังกล่าวผู้เข้ารับการศึกษาอบรม จะได้รับความรู้ทั้งภาคทฤษฏีและภาคปฏิบัติมีการศึกษาดูงานและฝึกปฏิบัติจริง (Action Learning) ในกิจกรรมต่างๆ รวมทั้งมีการประเมินผลตลอดระยะเวลาของการศึกษาอบรม ทำให้ผู้เข้ารับการอบรม สามารถนำความรู้และวิทยาการใหม่ๆ ที่ได้ไปประยุกต์ใช้ในการพัฒนางานของหน่วยงาน เพื่อประโยชน์สุขของประชาชน และประเทศชาติต่อไป. 



ที่มา : http://www.thaigov.go.th/news/contents/details/889