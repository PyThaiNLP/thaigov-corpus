รัฐบาลไทย-ข่าวทำเนียบรัฐบาล-ก.แรงงาน หารือร่วมภาครัฐ กำหนดมาตรการดูแลบุตรต่างด้าวในไทย







                                วันพฤหัสบดีที่ 17 พฤศจิกายน 2559                              





    375  













   ก.แรงงาน หารือร่วมภาครัฐ กำหนดมาตรการดูแลบุตรต่างด้าวในไทย
 

   ก.แรงงาน หารือร่วมหน่วยเกี่ยวข้อง เตรียมข้อมูลแก้ไขปัญหาบุตรของแรงงานต่างด้าวในประเทศไทย พร้อมดูแลให้ความคุ้มครองผู้ติดตามและผู้ที่เกิดใหม่ตามหลักสากลกำหนดสถานะ พิสูจน์ตัวบุคคล จัดเก็บเชื่อมโยงข้อมูล ตั้งเป้าปี 2561 บุตรต่างด้าวลดลง 






~นายวรานนท์ ปีติวรรณ รองปลัดกระทรวงแรงงาน เป็นประธานการประชุมเพื่อหารือกรณีบุตรของแรงงานต่างด้าวในประเทศไทย ณ กรมการจัดหางาน เพื่อเตรียมข้อมูลในการตอบกระทู้ถามของสมาชิกสภานิติบัญญัติแห่งชาติเกี่ยวกับการแก้ไขปัญหาแรงงานต่างด้าวที่จะมีการประชุมในวันที่ 17-18 พฤศจิกายนนี้ ณ ตึกรัฐสภา โดยที่ประชุมได้พิจารณาถึงประเด็นมาตรการป้องกันและแก้ไขปัญหาของบุตรแรงงานต่างด้าวที่เข้ามาในประเทศไทย โดยจากข้อมูลของกรมการจัดหางาน พบว่า ปัจจุบันประเทศไทยมีแรงงานต่างด้าว 4 กลุ่ม คือ กลุ่มแรกเป็นแรงงานต่างด้าวและผู้ติดตามที่หลบหนีเข้าเมืองสัญชาติเมียนมา ลาว และกัมพูชา ที่ได้รับการผ่อนผันฯ 1,367,647 คน กลุ่มสองแรงงานต่างด้าวที่ผ่านการพิสูจน์สัญชาติ 965,832 คน กลุ่มสามแรงงานต่างด้าวสัญชาติเมียนมา ลาว และกัมพูชาที่นำเข้ามาอย่างถูกกฎหมายตามระบบ MOU โดยไม่อนุญาตให้นำผู้ติดตามเข้ามา 365,785 คน และกลุ่มสี่แรงงานต่างด้าวสัญชาติเวียดนามที่มีวีซ่าและใบอนุญาตทำงาน 1,569 คน  ทั้งนี้ จากข้อมูลของกระทรวงมหาดไทย พบว่า ตัวเลขสะสมตั้งแต่ปี 2547 ถึงปัจจุบันมีบุตรของแรงงานต่างด้าวที่หลบหนีเข้าเมืองสัญชาติเมียนมา ลาว และกัมพูชา ซึ่งได้รับการผ่อนผันให้อยู่ในประเทศได้ตามพ่อแม่ จำนวน 118,671 คน ขณะที่ข้อมูลปี 2558 ของกระทรวงศึกษาธิการ ระบุว่า มีบุตรแรงงานต่างด้าวทุกสัญชาติที่เข้ามาเรียนในประเทศไทยกว่า 70,000 คน
รองปลัดกระทรวงแรงงาน กล่าวว่า แนวทางการแก้ไขปัญหา คือ หน่วยงานที่เกี่ยวข้องจะดูแลให้ความคุ้มครองบุตรที่อยู่ในประเทศไทย ทั้งผู้ติดตามและผู้ที่เกิดใหม่ในประเทศไทย โดยการกำหนดสถานะ พิสูจน์ตัวบุคคล จัดเก็บข้อมูลและให้การดูแลตามหลักสากล ส่วนมาตรการป้องกันมิให้จำนวนบุตรของแรงงานเพิ่มขึ้น ได้แก่ 1) ไม่เปิดจดทะเบียนแรงงานต่างด้าวหลบหนีเข้าเมือง 2) ส่งเสริม สนับสนุน การเข้ามาทำงานอย่างถูกกฎหมายตามระบบ MOU ซึ่งไม่อนุญาตให้นำบุตรติดตามเข้ามาด้วย 3) บิดา - มารดา ครบกำหนดการจ้างงานต้องเดินทางกลับประเทศพร้อมบุตร 4) ถ้าบุตรของแรงงานอายุถึงเกณฑ์ตามที่กฎหมายกำหนดและประสงค์จะทำงาน อนุญาตให้ทำงานได้ และต้องเดินทางกลับประเทศเมื่อสิ้นสุดระยะเวลาการจ้างงาน 5) รณรงค์ให้แรงงานต่างด้าวคุมกำเนิด 6) ป้องกัน สกัดกั้น มิให้แรงงานต่างด้าวรายใหม่ รวมทั้งบุตรของแรงงานต่างด้าวลักลอบเข้ามาในประเทศ ทั้งนี้เพื่อบรรลุเป้าหมายสุดท้าย คือ บุตรของแรงงานต่างด้าวลดลงภายในปี 2561 และหมดไปภายในปี 2563
-----------------------------------------
กองเผยแพร่และประชาสัมพันธ์/
ชนินทร เพ็ชรทับ ข่าว - ภาพ/
15 พฤศจิกายน 2559

“OUR HOME OUR COUNTRY TOGETHER STRONGER"
"เราจะเติบโตและแข็งแกร่งไปด้วยกัน เพราะที่นี่คือ บ้านของเรา ประเทศไทยของเรา" 



ที่มา : http://www.thaigov.go.th/news/contents/details/801