รัฐบาลไทย-ข่าวทำเนียบรัฐบาล-กระทรวงมหาดไทยเดินหน้าแผนประชารัฐร่วมใจสร้างหมู่บ้าน/ชุมชนมั่นคง ปลอดภัยยาเสพติดตั้งเป้าให้ครบทั้ง 81,905 หมู่บ้าน/ชุมชนในปี 2560







                                วันพฤหัสบดีที่ 15 ธันวาคม 2559                              





    1,563  













   กระทรวงมหาดไทยเดินหน้าแผนประชารัฐร่วมใจสร้างหมู่บ้าน/ชุมชนมั่นคง ปลอดภัยยาเสพติดตั้งเป้าให้ครบทั้ง 81,905 หมู่บ้าน/ชุมชนในปี 2560
 

   กระทรวงมหาดไทยเดินหน้าแผนประชารัฐร่วมใจสร้างหมู่บ้าน/ชุมชนมั่นคง ปลอดภัยยาเสพติดตั้งเป้าให้ครบทั้ง 81,905 หมู่บ้าน/ชุมชนในปี 2560 





             วันนี้ (14 ธ.ค.59)  นายกฤษฎา บุญราช ปลัดกระทรวงมหาดไทย  เปิดเผยว่า ตามที่รัฐบาลได้กำหนดนโยบายแก้ไขปัญหายาเสพติดเป็นวาระสำคัญแห่งชาติ โดยมุ่งสร้างเครือข่ายระดับหมู่บ้าน/ชุมชนให้เข้ามามีส่วนร่วมในการป้องกันและแก้ไขปัญหายาเสพติด และดำเนินการปราบปรามผู้ค้าและผู้ที่เกี่ยวข้องกับยาเสพติดอย่างจริงจัง โดยในปี 2559 ที่ผ่านมาได้มอบหมายให้กระทรวงมหาดไทย ร่วมกับ สำนักงาน ปปส. และหน่วยงานที่เกี่ยวข้อง ขับเคลื่อนแผนประชารัฐร่วมใจสร้างหมู่บ้าน/ชุมชนมั่นคงปลอดภัยยาเสพติดปี 2559 ตามกระบวนการ “ประชารัฐ 9 ขั้นตอน” ตั้งแต่การสืบสภาพชุมชน การพบปะแกนนำ การคัดแยกผู้เกี่ยวข้องกับยาเสพติด การรณรงค์ประชาสัมพันธ์สร้างภูมิคุ้มกันให้เด็กและเยาวชน การใช้มาตรการทางสังคมและสร้างบรรยากาศความร่วมมือในชุมชนเพื่อเอาชนะปัญหายาเสพติดให้ได้ตั้งแต่ในระดับหมู่บ้าน/ชุมชน ปัจจุบันมีผลการดำเนินงานแล้ว 5,166หมู่บ้าน/ชุมชน และมีเป้าหมายดำเนินการให้ครบทั่วประเทศ 81,905 หมู่บ้าน/ชุมชนภายในปี 2560
          สำหรับการขับเคลื่อนภารกิจของกระทรวงมหาดไทยในปี 2560 ยังคงเน้นการดำเนินงานทุกมาตรการตามนโยบายรัฐบาลอย่างต่อเนื่องทั้งด้านการป้องกัน ปราบปราม บำบัด โดยจะเน้นการทำงานเชิงรุก และการบูรณาการร่วมกับทุกหน่วยงานอย่างมีเอกภาพทั้งในระดับนโยบายและระดับพื้นที่เพื่อให้บรรลุเป้าหมายสูงสุดคือ แก้ไขปัญหายาเสพติดในหมู่บ้าน/ชุมชนซึ่งถือเป็นจุดแตกหักของการแก้ไขปัญหา รวมทั้งสนับสนุนกลไกของกระทรวงมหาดไทยทั้งในระดับจังหวัด อำเภอ และหมู่บ้าน/ชุมชน ให้สามารถปฏิบัติภารกิจที่ได้รับมอบหมายได้อย่างมีประสิทธิภาพ พัฒนาและจัดกลไกของชุดปฏิบัติการต่างๆ ที่จะลงไปปฏิบัติงานในพื้นที่ตามความเหมาะสมของสถานการณ์ เช่น ในหมู่บ้าน/ชุมชนที่มีปัญหาในระดับรุนแรงมากหรือเป็นหมู่บ้านวิกฤติจะใช้กลยุทธ์ปิดล้อม ตรวจค้น และการบังคับใช้กฎหมายอย่างเด็ดขาดเพื่อดำเนินการกับขบวนการค้ายาเสพติด ในหมู่บ้านที่มีปัญหายาเสพติดจะใช้กลไกในพื้นที่ กำนัน ผู้ใหญ่บ้าน องค์กรปกครองส่วนท้องถิ่น เข้ามามีส่วนร่วมในการแก้ไขปัญหา และในหมู่บ้านที่ไม่มีปัญหายาเสพติดจะใช้กลไกคณะกรรมการหมู่บ้านเพื่อรักษาสถานะของชุมชนเข้มแข็งปลอดยาเสพติด เป็นต้น
         ด้านการบำบัดฟื้นฟูผู้ติดยาเสพติดในปี 2559 ที่ผ่านมามีผู้ผ่านการบำบัดรักษายาเสพติดเฉพาะระบบสมัครใจ “ค่ายศูนย์ขวัญแผ่นดิน” จำนวน 57,285 ราย ซึ่งในปี 2560 จะเน้นการ Re X-Ray ในพื้นที่หมู่บ้าน/ชุมชนเพื่อค้นหาและนำผู้เสพหรือผู้ติดยาเสพติดเข้าสู่กระบวนการบำบัดรักษา และพัฒนาระบบการบำบัดรักษาและฟื้นฟูตามมาตรฐานของกระทรวงสาธารณสุขตั้งแต่การคัดกรอง คัดแยก และการส่งตัวผู้ติดยาเสพติดเข้าบำบัดอย่างเหมาะสม รวมทั้งการติดตามช่วยเหลือผู้ผ่านการบำบัด โดยมีศูนย์ประสานการฟื้นฟูระดับจังหวัดและอำเภอ และ “ทีมสหวิชาชีพ” ซึ่งประกอบด้วย กำนัน ผู้ใหญ่บ้าน ผู้นำชุมชน และอาสาสมัคร ลงไปติดตามช่วยเหลืออย่างต่อเนื่องทั้งการศึกษา การฝึกอบรมอาชีพ การประกอบอาชีพ การจัดหาทุน การศึกษาต่อ ซึ่งได้ให้ความช่วยเหลือแก่ผู้ผ่านการบำบัดไปแล้ว 5,693 ราย รวมถึงการปรับทัศนคติของผู้ปกครองและประชาชนในพื้นที่ให้เปิดโอกาสให้ผู้ที่เข้าไปเกี่ยวข้องกับยาเสพติด ได้มีโอกาสกลับตัวกลับใจเป็นคนดีและอยู่ร่วมกับสังคมได้อย่างมีความสุขป้องกันการกลับไปเสพติดซ้ำ   
         ด้านการป้องกันเน้นมาตรการจัดระเบียบสังคม โดยเฉพาะตามแหล่งมั่วสุม สถานบริการ หอพัก ร้านเกมส์ ร้านอินเตอร์เน็ต บริเวณรอบสถานศึกษา และการป้องกันยาเสพติดในกลุ่มเสี่ยง เด็กและเยาวชนทั้งในและนอกสถานศึกษา โดยกำหนดจัดกิจกรรมต่างๆ เช่น โครงการ “อบรมเยาวชนอาสารักษาดินแดนต้านภัยยาเสพติด” โดย “เปลี่ยนกลุ่มเสี่ยงให้เป็นพลัง” เป้าหมายจังหวัดละ 100 คน การสนับสนุนให้มีศูนย์เยาวชนระดับพื้นที่ (ตำบลละ 1 แห่ง) ใน 878 อำเภอ เป็นต้น รวมทั้งการพัฒนาและขยายเครือข่ายกองทุนแม่ของแผ่นดินเพื่อเป็นกลไกในการป้องกันและแก้ไขปัญหายาเสพติดในหมู่บ้าน/ชุมชน ปัจจุบันมีการจัดตั้งกองทุนแม่ของแผ่นดินแล้ว 19,375 กองทุน และจะขยายเพิ่มขึ้นอีก 878 แห่ง
      ด้านการปราบปรามยาเสพติด เน้นการบูรณาการร่วมกันระหว่างฝ่ายปกครอง  ฝ่ายตำรวจ ทหาร เพื่อดำเนินมาตรการสกัดกั้นยาเสพติดตั้งแต่ตามแนวชายแดนจนถึงพื้นที่ตอนใน เพิ่มประสิทธิภาพในการหาข่าวโดยสร้างความร่วมมือกับประชาชนในหมู่บ้าน/ชุมชน และการปราบปรามผู้ค้ายาเสพติดและเครือข่ายอย่างเด็ดขาด ตลอดจนดำเนินการต่อขอร้องเรียนของประชาชน ที่ได้รับความเดือดร้อนจากปัญหายาเสพติด หรือแจ้งเบาะแสผ่านช่องทางศูนย์ดำรงธรรมของกระทรวงมหาดไทยหรือช่องทางอื่นๆ
            ปลัดกระทรวงมหาดไทย กล่าวเพิ่มเติมว่า ปัญหายาเสพติดถือเป็นปัญหาสำคัญของชาติที่หน่วยงานและผู้มีส่วนเกี่ยวข้องต้องให้ความสำคัญและดำเนินการอย่างจริงจัง กระทรวงมหาดไทยจึงได้เน้นย้ำกับเจ้าหน้าที่ของกระทรวงมหาดไทยให้มีความจริงจังในการปฏิบัติงาน และใช้กลไกของมหาดไทยที่มีอยู่ทุกระดับลงไปดูแลตั้งแต่สถาบันครอบครัว สถานศึกษา ชุมชน และสังคม นำหลักการมีส่วนร่วมของทุกภาคส่วนมาใช้ในการดำเนินงานในรูปแบบ “ประชารัฐ” เพื่อลดปริมาณผู้เข้าสู่การกระทำผิดเกี่ยวกับยาเสพติด และนำคนออกจากวงจรยาเสพติดให้เห็นผลอย่างชัดเจน.
 
ครั้งที่ 235/2559 



ที่มา : http://www.thaigov.go.th/news/contents/details/1031