รัฐบาลไทย-ข่าวทำเนียบรัฐบาล-ปกท. วท. เข้าเยี่ยมเผ่าชาติพันธุ์ พร้อมให้การตรวจผู้ป่วย หลังจากเดินทางเคารพพระบรมศพ







                                วันอังคารที่ 13 ธันวาคม 2559                              





    372  













   ปกท. วท. เข้าเยี่ยมเผ่าชาติพันธุ์ พร้อมให้การตรวจผู้ป่วย หลังจากเดินทางเคารพพระบรมศพ
 

   ปกท. วท. เข้าเยี่ยมเผ่าชาติพันธุ์ พร้อมให้การตรวจผู้ป่วย หลังจากเดินทางเคารพพระบรมศพ 





12 พฤศจิกายน 2559 ณ ราชตฤณมัยสมาคมฯ/ รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี เดินทางมายังราชตฤณมัยสมาคมฯ (สนามม้านางเลิ้ง) เพื่อเยี่ยมเยือนกลุ่มชาติพันธุ์กว่า 5,000 ชีวิตจากทั่วประเทศ ที่เดินทางมาถวายราชสักการะ พระบรมศพ พระบาทสมเด็จพระปรมินทรมหาภูมิพลอดุลยเดช  

เมื่อเวลาประมาณ 14.30 น. รศ.นพ.สรนิต เดินทางมาถึงราชตฤณมัยสมาคมพร้อมคณะผู้ติดตาม เพื่อตรวจเยี่ยมและให้กำลังใจแก่กลุ่มชาติพันธุ์และเจ้าหน้าที่ที่คอยอำนวยความสะดวก ให้แก่กลุ่มชาติพันธุ์ที่เดินทางเข้าพักที่สนามม้านางเลิ้ง ซึ่งการมาของกลุ่มชาติพันธ์จากทั่วประเทศกว่า 5,000 คน นับเป็นประวัติศาสตร์อันยิ่งใหญ่ที่เกิดขึ้นในประเทศไทย กลุ่มชาติพันธุ์และชนเผ่าพื้นเมืองที่มารวมตัวกัน ณ สนามม้านางเลิ้งนั้น มาจากหลากหลายเผ่าพันธุ์ อาทิ กระเหรี่ยง,ม้ง,มูเซอ,อีก้อ,ไทยใหญ่,จีนยูนาน เป็นต้น ซึ่งทุกเผ่าพันธุ์แต่งกายชุดประจำเผ่า เพื่อเดินทางไปกราบพระบรมศพ พระบาทสมเด็จพระปรมินทรมหาภูมิดุลยเดช แสดงความสำนึกในพระมหากรุณาธิคุณอันล้นอย่างหาที่สุดไม่ได้ ที่ทรงมีต่อชนเผ่าต่างๆ ทั้งในพื้นที่ทุรกันดาร และห่างไกล เพื่อพัฒนาคุณภาพชีวิตให้กลุ่มเผ่าพันธุ์ มีความเป็นอยู่ดีขึ้น สนับสนุนการหาเลี้ยงชีพด้วยการปลูกพืชและนำเอาผลผลิตที่ได้มาขายสู่ท้องตลาด พระองค์ทรงงานหนัก ในการพัฒนาโครงการต่างๆ เพื่อกลุ่มชาติพันธุ์ ในการนี้กลุ่มชาติพันธุ์กว่า 5,000 ชีวิต จึงพร้อมใจเดินทางมาเพื่อกราบพระบรมศพ และน้อมนำคำสั่งสอนที่พระองค์เคยสอนไปใช้ให้เกิดประโยชน์ต่อไป
ทั้งนี้ รศ.นพ.สรนิต ศิลธรรม ได้พูดคุย ให้กำลังใจ แก่ชาวเขาเผ่าต่างๆ ในแต่ละส่วนที่พักที่ ทางกระทรวงวิทยาศาสตร์และเทคโนโลยี จัดเตรียมไว้ให้ รวมทั้งตรวจเยี่ยมการบริการด้านต่างๆ อาทิ ด้านการปฐมพยาบาล ด้านอาหารการกิน ด้านห้องน้ำห้องสุขา เพื่ออำนวยความสะดวกให้แก่กลุ่มชาติพันธุ์ให้ดีที่สุด ภายหลังจาก รศ.นพ.สรนิต ตรวจเยี่ยมกลุ่มชาติพันธ์ในส่วนที่พักต่างๆ ได้มีกลุ่มชาติพันธ์ุทยอยเดินทางกลับมาจากกราบพระบรมศพ จัดเตรียมข้าวของของตน เพื่อเดินทางกลับภูมิลำเนา ทั้งนี้ ได้พูดคุยถึงความรู้สึกของกลุ่มชาติพันธ์ ภายหลังจากได้กราบพระบรมศพ ทุกคนพูดเป็นเสียงเดียวกันว่า รู้สึกปลื้มปิติที่ครั้งหนึ่งในชีวิตได้มีโอกาสมาถวายราชสักการะท่าน
นอกจากนี้ รศ.นพ.สรนิต ศิลธรรม ได้ทำการตรวจดูแลผู้ป่วย จากชนเผ่าต่างๆ ที่เจ็บป่วยระหว่างเดินทางไปกราบพระบรมศพ พร้อมทั้งให้คำแนะนำ และการปฏิบัติตัว เพื่อให้หายกลับมาเป็นปกติ และส่งกลุ่มชนเผ่าต่างๆกลับถิ่นภูมิลำเนาโดยสวัสดิภาพ
 
ข่าวโดย : นายปวีณ  ควรแย้ม
ภาพโดย : นางสาวพจนพร แสงสว่าง
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร.02 333 3728 – 3732  โทรสาร 02 333 3834
E-mail : pr@most.go.th  Facebook : sciencethailand 




ที่มา : http://www.thaigov.go.th/news/contents/details/1017