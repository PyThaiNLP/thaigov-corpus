รัฐบาลไทย-ข่าวทำเนียบรัฐบาล-รมว.มท. เป็นประธานเปิดงานจิตอาสาประชาร่วมใจ กำจัดผักตบชวาทั่วไทย ในวันสิ่งแวดล้อมไทย 4 ธันวาคม







                                วันอังคารที่ 6 ธันวาคม 2559                              





    365  













   รมว.มท. เป็นประธานเปิดงานจิตอาสาประชาร่วมใจ กำจัดผักตบชวาทั่วไทย ในวันสิ่งแวดล้อมไทย 4 ธันวาคม
 

   รมว.มท. เป็นประธานเปิดงานจิตอาสาประชาร่วมใจ กำจัดผักตบชวาทั่วไทย ในวันสิ่งแวดล้อมไทย 4 ธันวาคม 





วันนี้ (4 ธ.ค.59) เวลา 08.00 น. ณ บริเวณวัดบางไผ่นารถ ตำบลบางไทรป่า อำเภอบางเลน จังหวัดนครปฐม พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานเปิดงานจิตอาสาประชาร่วมใจกำจัดผักตบชวา ทั่วไทยในวันสิ่งแวดล้อมไทย ซึ่งจัดขึ้นโดย กรมโยธาธิการและผังเมือง กระทรวงมหาดไทยร่วมหน่วยงานที่เกี่ยวข้อง โดยมี นายมณฑล สุดประเสริฐ อธิบดีกรมโยธาธิการและผังเมือง ให้การต้อนรับและกล่าวรายงานวัตถุประสงค์ของการจัดงาน
           พลเอกอนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า ปัจจุบันปัญหาด้านสิ่งแวดล้อมนับวันจะมีปัญหาที่เพิ่มขึ้นไม่ว่าจะเป็นเรื่องของทรัพยากรป่าไม้ที่ลดลง ปัญหาขยะมูลฝอย น้ำเน่าเสีย ปัญหาต่างๆ เหล่านี้ได้ส่งผลกระทบต่อสภาวะสิ่งแวดล้อมและความเป็นอยู่ของประชาชนโดยรวม ซึ่งปัญหาผักตบชวาเป็นอีกปัญหาหนึ่งที่สร้างความเดือดร้อนและส่งผลกระทบต่อการดำเนินชีวิตของประชาชนเป็นอย่างมาก เช่น ทำให้น้ำเน่าเสีย กีดขวางการสัญจร และการไหลระบายของน้ำทำให้แหล่งน้ำตื้นเขิน โดยจากผลการสำรวจปริมาณผักตบชวาทั่วประเทศขณะนี้มีมากถึง 6.2 ล้านตัน รัฐบาลจึงให้ความสำคัญอย่างมากต่อการแก้ไขปัญหาดังกล่าวและได้มอบหมายให้กระทรวงมหาดไทย โดยกรมโยธาธิการและผังเมือง บูรณาการร่วมกับทุกภาคส่วนที่เกี่ยวข้องเร่งแก้ไขปัญหาให้เกิดผลอย่างเป็นรูปธรรม และได้มีคำสั่งแต่งตั้ง “คณะกรรมการอำนวยการ บูรณาการเพื่อแก้ไขปัญหาผักตบชวา” มีรองนายกรัฐมนตรี (พลเอกประวิตร วงษ์สุวรรณ) เป็นประธาน พร้อมจัดทำแผนปฏิบัติงาน แบ่งเป็น 2 ระยะ โดยในระยะแรกดำเนินการ 6 เดือน (ตุลาคม 2559 - มีนาคม 2560) จะเร่งกำจัดผักตบชวาให้แล้วเสร็จ ระยะต่อไปจะดำเนินการจัดเก็บอย่างต่อเนื่องเพื่อป้องกันการเจริญเติบโตและขยายพันธุ์ของผักตบชวาในแหล่งน้ำทั่วประเทศ 
         รัฐมนตรีว่าการกระทรวงมหาดไทย กล่าวเพิ่มเติมว่า สำหรับวันนี้ (4 ธันวาคมของทุกปี) เป็น “วันสิ่งแวดล้อมไทย” ซึ่งเป็นวันสำคัญที่จะช่วยกระตุ้นเตือนให้ประชาชนทุกภาคส่วนตระหนักถึงความสำคัญของทรัพยากรธรรมชาติและสิ่งแวดล้อม กระทรวงมหาดไทยจึงขอใช้โอกาสนี้สร้างการมีส่วนร่วมและกระตุ้นให้ทุกคนหันมาให้ความสำคัญต่อการแก้ไขปัญหาผักตบชวา และขอฝากให้ประชาชนรณรงค์ช่วยกันเก็บผักตบชวาเศษเล็กเศษน้อยในลักษณะจิตอาสาประชารัฐป้องกันการเกิดขึ้นใหม่ ของผักตบชวาที่ขยายพันธุ์อย่างรวดเร็วเพื่อจะไม่ส่งผลกระทบกับระบบนิเวศน์ และไม่กระทบกับการจราจรทางน้ำเพื่อแก้ไขปัญหาของผักตบชวาให้ได้อย่างเป็นรูปธรรมและยั่งยืนต่อไป 
      สำหรับการจัดกิจกรรมจิตอาสาประชารัฐร่วมใจกำจัดผักตบชวาทั่วไทยในวันสิ่งแวดล้อมไทยในวันอาทิตย์ที่ 4 ธันวาคมนี้ได้กำหนดจัดขึ้นพร้อมกันทุกจังหวัดทั่วประเทศ โดยกิจกรรมที่จังหวัดนครปฐม ประกอบด้วย การจัดนิทรรศการเกี่ยวกับการกำจัดผักตบชวาและการนำผักตบชวาไปใช้ประโยชน์ เช่น การสาธิตถ่านอัดและปุ๋ยอัดเม็ดของวิทยาลัยการอาชีพวัดไร่ขิงจังหวัดนครปฐม การสาธิตย่อยสลายปุ๋ยโดยการปลูกมะนาวของเกษตรจังหวัดนครปฐม การสาธิตและแสดงจักรสานของพัฒนาชุมชนจังหวัดนครปฐม พร้อมกันนี้ยังมีการกำจัดผักตบชวาในบริเวณดังกล่าวโดยได้ระดมเครื่องจักรกำจัดผักตบชวาจากหน่วยงานต่างๆ อาทิเช่น หน่วยงานทหาร กรมโยธาธิการและผังเมืององค์การบริหารส่วนจังหวัดนครปฐม และภาคเอกชน ตั้งเป้าหมายประมาณ 5,000 ตัน คาดว่าจะใช้เวลา 7 วันในการเก็บใหญ่ขึ้นมาให้ได้ทั้งหมด 
 
ครั้งที่ 229/2559



ที่มา : http://www.thaigov.go.th/news/contents/details/961