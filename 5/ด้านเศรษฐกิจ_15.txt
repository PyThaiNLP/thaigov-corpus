รัฐบาลไทย-ข่าวทำเนียบรัฐบาล-เกษตรฯ จับมือ เอฟ เอ โอ และจังหวัดเชียงราย จัดงาน “วันอาหารโลก ปี 59” 







                                วันพฤหัสบดีที่ 24 พฤศจิกายน 2559                              





    285  













   เกษตรฯ จับมือ เอฟ เอ โอ และจังหวัดเชียงราย จัดงาน “วันอาหารโลก ปี 59” 
 

   เกษตรฯ จับมือ เอฟ เอ โอ และจังหวัดเชียงราย จัดงาน “วันอาหารโลก ปี 59” หวังกระตุ้นทุกภาคส่วนตื่นรับภัยคุกคามจากโลกร้อน กระทบการผลิตอาหารและการเกษตร เร่งขยายผลแนวทางพระราชทานของพระบาทสมเด็จพระปรมินทรมหาภูมิพลอดุลยเดชฯ ในการแก้ไขปัญหา 





                พลเอกฉัตรชัย  สาริกัลยะ รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิดงานวันอาหารโลก ประจำปี 2559 ซึ่งจัดขึ้นในระหว่างวันที่ 24-27 พ.ย.2559 ณ ศูนย์แสดงสินค้านานาชาติ GSM อ.เมือง จ.เชียงราย ว่า ตามที่องค์การอาหารและเกษตรแห่งสหประชาชาติ หรือ เอฟ เอ โอ ได้กำหนดหัวข้อการรณรงค์วันอาหารโลกในปีนี้ คือ “สภาพภูมิอากาศกำลังเปลี่ยนแปลง : อาหารและการเกษตรต้องเปลี่ยนด้วย” เนื่องจากการเปลี่ยนแปลงสภาพภูมิอากาศ หรือโลกร้อน ถือเป็นภัยคุมคามที่ส่งผลกระทบกับการผลิตอาหาร และภาคการเกษตร โดย   ผู้ที่ได้รับผลกระทบมากที่สุด คือ เกษตรและคนยากจน แต่ด้วยประเทศไทยเป็นประเทศที่โชคดีภายใต้ร่มพระบารมีของพระบาทสมเด็จพระปรมินทรมหาภูมิพลอดุลยเดชฯ ซึ่งทรงมีพระปรีชาญาณ พระอัจฉริยภาพ และสายพระเนตรที่กว้างไกล ทรงเล็งเห็นปัญหาสิ่งแวดล้อมและภาวะโลกร้อนมาก่อนหน้านี้หลายสิบปี โดยทรงชี้ให้เห็นถึงเหตุและผลกระทบของภาวะแก๊สเรือนกระจกที่มีผลกระทบต่อไทยและต่อโลกโดยรวม จากอุณหภูมิของโลกที่ร้อนขึ้น และสิ่งแวดล้อมที่แปรปรวนอย่างรวดเร็ว โดยได้พระราชทานมาตรการในการแก้ไขปัญหาใน 2 มาตรการ คือ 1. มาตรการบรรเทาหรือลดภาวะโลกร้อนโดยตรง เช่น ทรงอนุรักษ์พื้นที่ป่า และสิ่งแวดล้อม ทรงฟื้นฟูสภาพป่าและปลูกป่าทดแทน ทรงอนุรักษ์และฟื้นฟูทรัพยากรดิน และทรงแก้ไขปัญหาน้ำเน่าเสีย เป็นต้น 2. มาตรการจัดการให้สามารถดำรงชีวิตได้ด้วยความพอเพียง เช่น ทรงแก้ไขปัญหาการขาดแคลนน้ำ ทำการเกษตรแบบพึ่งพาธรรมชาติ ปราศจากสารเคมี การปรับเปลี่ยนจากการปลูกพืชเสพติดมาปลูกพืชเศรษฐกิจของชาวเขา เป็นต้น  และยังมีโครงการตามพระราชดำริอีกกว่า 4,000 โครงการ เพื่อช่วยเหลือพสกนิกรชาวไทยในการสร้างความมั่นคงอาหาร และมีชีวิตความเป็นอยู่ที่ดีขึ้น ซึ่งรัฐบาลและกระทรวงเกษตรฯ ได้ดำเนินการตามแนวพระราชดำริดังกล่าวข้างต้นมาโดยตลอด โดยเฉพาะอย่างยิ่งทำให้ภาคเกษตรกรรมของไทยเป็นภาคการผลิตที่สร้างความเข้มแข็งให้แก่เกษตรกร
                ดังนั้น การจัดงานวันอาหารโลกในปีนี้ จึงเน้นกิจกรรมเพื่อส่งเสริมและเผยแพร่ให้ทุกภาคส่วนในสังคมเกิดความตระหนักในเรื่องดังกล่าว รวมถึงมีความเข้าใจและนำไปประยุกต์ใช้ได้อย่างเป็นรูปธรรมทั้งประชาชนในจังหวัดเชียงราย จังหวัดใกล้เคียง ผ่าน 4 กิจกรรมหลัก ได้แก่ 1 นิทรรศการ “ศาสตร์พระราชาสู่การพัฒนาอย่างยั่งยืน”เพื่อน้อมรำลึกในพระมหากรุณาธิคุณอันหาที่สุดมิได้ และแสดงความอาลัยพระบาทสมเด็จพระปรมินทรมหาภูมิพลอดุลเดชฯ นิทรรศการเกี่ยวกับโลกร้อนและวิถีเกษตรกับสภาพภูมิอากาศที่เปลี่ยนแปลง และนำเสนอโครงการพระราชดำริปรัชญาเศรษฐกิจพอเพียง ทฤษฏีใหม่ เทคโนโลยีการเกษตรยุคใหม่ก้าวสู่ประเทศไทย 4.0 ของหน่วยงานในสังกัดกระทรวงเกษตรฯ กว่า 20 หน่วยงาน 2. การแสดงวิถีชิวิตกลุ่มชาติพันธุ์ 17 ชนเผ่า ชิมสุดยอดของดีเมืองเชียงราย 3. การบรรยายและเสวนา เรื่อง เกษตรอินทรีย์ เกษตรตามรอยพ่อ เป็นต้น 4. การแสดง สาธิตการแปรรูปผลิตภัณฑ์ทางการเกษตร และเปิดตลาดข้าวของกลุ่มวิสาหกิจชุมชน เป็นต้น
                 “ในช่วง 4 – 5 ปีที่ผ่านมา ได้เกิดภัยพิบัติต่างๆ เกิดขึ้นอย่างรุนแรงและต่อเนื่อง ทั้งน้ำท่วม ภัยแล้ง พายุ และการเกิดโรคระบาดในพืชและสัตว์ ซึ่งล้วนแล้วเป็นผลจากการเปลี่ยนแปลงสภาพภูมิอากาศที่ส่งผลต่อภาคการเกษตรอย่างมีนัยยะสำคัญ  ซึ่งประเทศไทยในฐานะสมาชิกองค์การสหประชาชาติและประเทศต่างๆ ทั่วโลกกว่า 190 ประเทศ ได้ให้คำมั่นร่วมกันในการแก้ไขปัญหาการเปลี่ยนแปลงของสภาพอากาศรวมทั้งภาวะโลกร้อนตามความตกลงปารีส เพื่อให้บรรลุเป้าหมายการพัฒนาที่ยั่งยืนในการขจัดความอดอยากหิวโหยและ
ทุพโภชนาการทุกรูปแบบให้ได้ภายในปี 2573 ” พลเอก ฉัตรชัย กล่าว
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
  



ที่มา : http://www.thaigov.go.th/news/contents/details/882