รัฐบาลไทย-ข่าวทำเนียบรัฐบาล-ปลัดกระทรวงเกษตรฯ เปิดงานโครงการเมืองเกษตรสีเขียว ภายใต้แนวคิด “เกษตรสีเขียวตามรอยพ่อ” 







                                วันศุกร์ที่ 25 พฤศจิกายน 2559                              





    302  













   ปลัดกระทรวงเกษตรฯ เปิดงานโครงการเมืองเกษตรสีเขียว ภายใต้แนวคิด “เกษตรสีเขียวตามรอยพ่อ” 
 

   ปลัดกระทรวงเกษตรฯ เปิดงานโครงการเมืองเกษตรสีเขียว ภายใต้แนวคิด “เกษตรสีเขียวตามรอยพ่อ” น้อมรำลึกถึงพระมหากรุณาธิคุณ อันหาที่สุดมิได้และพระอัจฉริยภาพด้านเกษตรกรรม พร้อมจำหน่ายสินค้าเกษตรระดับคุณภาพ 





        นายธีรภัทร ประยูรสิทธิ ปลัดกระทรวงเกษตรและสหกรณ์ กล่าวในโอกาสเป็นประธานพิธีเปิดงานประชาสัมพันธ์โครงการเมืองเกษตรสีเขียว ปี 2559 ภายใต้แนวคิด “เกษตรสีเขียวตามรอยพ่อ” ณ ศูนย์การค้าเซ็นทรัลพลาซ่า แจ้งวัฒนะ ว่า ตามที่รัฐบาลให้ความสำคัญกับการปฏิรูปและพัฒนาภาคการเกษตรอย่างจริงจัง เพื่อให้เกษตรกรมีคุณภาพชีวิตที่ดีขึ้นตามแนวทางประชารัฐ และรัฐมนตรีว่าการกระทรวงเกษตร  และสหกรณ์ (พลเอก ฉัตรชัย สาริกัลยะ) ที่มีแนวนโยบายชัดเจนในด้านการส่งเสริมการผลิตสินค้าเกษตรคุณภาพปลอดภัย เป็นมิตรกับสิ่งแวดล้อม เป็นการเพิ่มมูลค่าผลผลิตให้กับเกษตรกร และผู้บริโภคจะได้บริโภคสินค้าที่มีความปลอดภัย รวมถึงการประชาสัมพันธ์เผยแพร่สินค้าเกษตรคุณภาพ โครงการเมืองเกษตรสีเขียวทั้งในและต่างประเทศในส่วนของปลายน้ำนั้น กระทรวงเกษตรและสหกรณ์ โดยองค์การตลาดเพื่อเกษตรกร (อ.ต.ก.)  จึงดำเนินการจัดโครงการเมืองเกษตรสีเขียว (Green Agriculture City) ขึ้นในปี 2559 วัตถุประสงค์ เพื่อให้ประชาชนเข้าใจโครงการเมืองเกษตรสีเขียวและเห็นความสำคัญของความปลอดภัยของสินค้าเกษตรในทุกด้านตลอดห่วงโซ่อุปทาน ตั้งแต่ผู้ผลิตจนถึงผู้บริโภค และให้เกษตรกรได้มีโอกาสนำเสนอผลผลิตที่เป็นมิตรกับสิ่งแวดล้อม ซึ่งจะช่วยสร้างรายได้จากการจำหน่ายสินค้าด้วยกระบวนการและช่องทางการตลาดที่มีประสิทธิภาพ และเพื่อพัฒนาคุณภาพชีวิตในการสร้างฐานรายได้ที่ยั่งยืนให้กับเกษตรกรต่อไป
        นายกมลวิศว์ แก้วแฝก ผู้อำนวยการองค์การตลาดเพื่อเกษตรกร (อ.ต.ก.) กล่าวว่า อ.ต.ก. ร่วมน้อมรำลึกถึงพระมหากรุณาธิคุณอันหาที่สุดมิได้ ของพระบาทสมเด็จพระปรมินทรมหาภูมิพลอดุลยเดช โดยจัดกิจกรรมและนิทรรศการภายในงาน อาทิ นิทรรศการกษัตริย์เกษตร จำลองโครงการพระราชดำริชั่งหัวมัน นิทรรศการตามรอยเบื้องพระยุคลบาท นำเสนอพระอัจฉริยภาพด้านเกษตรกรรม รวมทั้งการขับร้องเพลงพระราชนิพนธ์แนวเพลงสมูทแจ๊ส ตลอดจนนิทรรศการเผยแพร่ประชาสัมพันธ์โครงการเมืองเกษตรสีเขียวประจำปี 2559 และกิจกรรมออกร้านจำหน่ายสินค้าเกษตรคุณภาพที่เป็นมิตรกับสิ่งแวดล้อม จาก 6 จังหวัดนำร่อง ได้แก่ จ.ราชบุรี จ.จันทบุรี จ.พัทลุง จ.เชียงใหม่ จ.ศรีสะเกษ และ จ.หนองคาย รวมไปถึงจังหวัดใกล้เคียงกว่า 30 ร้านค้า ระหว่างวันที่ 24 - 28 พฤศจิกายน 2559
ณ ลานโปรโมชั่น ชั้น 1 ศูนย์การค้าเซ็นทรัลพลาซ่า แจ้งวัฒนะ
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai



ที่มา : http://www.thaigov.go.th/news/contents/details/885