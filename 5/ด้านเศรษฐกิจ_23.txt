รัฐบาลไทย-ข่าวทำเนียบรัฐบาล-รัฐมนตรีกระทรวงวิทย์ตรวจเยี่ยมการดำเนินงาน วว. สนับสนุนโครงการหลวงตีนตก จังหวัดเชียงใหม่







                                วันพุธที่ 30 พฤศจิกายน 2559                              





    329  













   รัฐมนตรีกระทรวงวิทย์ตรวจเยี่ยมการดำเนินงาน วว. สนับสนุนโครงการหลวงตีนตก จังหวัดเชียงใหม่
 

   ​วันที่ 26 พฤศจิกายน 2559 / ดร.พิเชฐ ดุรงคเวโรจน์ รัฐมนตรีว่าการกระทรวงวิทยาศาสตร์และเทคโนโลยี ตรวจเยี่ยมการดำเนินงานสนับสนุนศูนย์พัฒนาโครงการหลวงตีนตก อำเภอแม่ออน จังหวัดเชียงใหม่ ของสถาบันวิจัยวิทยาศาสตร์และเทคโนโลยีแห่งประเทศไทย (วว.) ภายใต้โครงกา 





ดร.พิเชฐ ได้เยี่ยมชมโครงการหลวงตีนตก ซึ่งตั้งอยู่บนดอยแม่กำปอง เป็นทั้งแหล่งเรียนรู้และท่องเที่ยว มีชาวบ้านใช้ชีวิตตามรอยพระบาท โดยยึดหลักเศรษฐกิจพอเพียง และสร้างรายได้เสริมจากการเพาะเห็ดหอม และกาแฟ ทำให้มีคุณภาพชีวิตและความเป็นอยู่ที่ดีขึ้น ดร.พิเชฐ เผยว่า อยากเห็นการต่อยอดโครงการพระราชดำริ ตามรอยพระบาทของในหลวง รัชกาลที่ 9 ซึ่งพระองค์ท่านทรงพระราชทานพระราชทรัพย์ส่วนพระองค์ ในปี 2524 เพื่อใช้เป็นทุนทรัพย์ในการเริ่มต้นก่อตั้งศูนย์พัฒนาโครงการหลวงตีนตก ในการวิจัยเพื่อพัฒนาและส่งเสริมอาชีพการเพาะเห็ดและกาแฟพันธุ์อาราบิก้าให้แก่ราษฏรในพื้นที่ เพื่อความเป็นอยู่ที่ดีขึ้น โดยสร้างการรับรู้ผ่านสื่อมวลชนโดยใช้โครงการหลวงตีนตกเป็นต้นแบบ ทั้งนี้ในส่วนของ วท. ได้เตรียมสานต่อโครงการเดินตามรอยพระบาทด้านวิทยาศาสตร์และเทคโนโลยี เพื่อให้คนรุ่นหลังสามารถเจริญรอยตามรวมถึงนักท่องเที่ยวทั้งไทยและต่างชาติได้เข้ามาเรียนรู้ว่ากว่าจะมาเป็นโครงการหลวงนั้นต้องผ่านอะไรบ้าง
 
ผู้ว่าการ วว. กล่าวถึงการดำเนินงานและขอบเขตความรับผิดชอบของ วว. ในการสนับสนุนโครงการหลวงตีนตกว่า วว. ดูแลงานด้านเห็ดและวานิลลาทั้งระบบของโครงการหลวงอย่างครบวงจร และช่วยบริหารจัดการการดำเนินงานของศูนย์ นอกจากนี้ยังดำเนินงานวิจัยพัฒนาและทดสอบการเพาะเห็ดชนิดใหม่ พัฒนาเทคโนโลยีการเพาะเลี้ยง และพัฒนาผลิตภัณฑ์ใหม่จากเห็ด เพื่อเพิ่มมูลค่า ก่อนขยายผลสู่เกษตรกรต่อไป นอกจากนี้ วว. ได้สนับสนุนหัวเชื้อเห็ด อบรมการเพาะเลี้ยงเห็ด อบรมกลุ่มเกษตรกรและปัจจัยการผลิตเห็ด และบริหารจัดการโครงการหลวงตีนตกให้เป็นสถานที่ฝึกงานของนักศึกษา สถานที่ดูงาน ตลอดจนนำผลงานของโครงการเข้าร่วมแสดงในนิทรรศการต่างๆ อย่างต่อเนื่อง เพื่อสนับสนุนการดำเนินงานของมูลนิธิโครงการหลวง
 
“…วว. ได้สนองโครงการพระราชดำริของพระบาทสมเด็จพระปริมินทรมหาภูมิพลอดุลยเดช ในการนำองค์ความรู้ด้านวิทยาศาสตร์และเทคโนโลยีสนับสนุนมูลนิธิโครงการหลวงรวมทั้งสิ้น 3 แห่งด้วยกันคือ โครงการหลวงตีนตก โครงการหลวงดอยปุย และโครงการหลวงป่าเมี่ยง มาตั้งแต่ปี พ.ศ. 2512 ในการส่งเสริมพัฒนาการเพาะเห็ด เพื่อทดแทนการปลูกฝิ่นและเป็นพืชทางเลือกในการประกอบอาชีพของชุมชนบนพื้นที่สูงจวบจนปัจจุบัน มูลนิธิโครงการหลวงและ วว. ยังดำเนินการร่วมกันอย่างต่อเนื่อง ทั้งนี้ วว. ได้เสนอแผนและผลการดำเนินงานทุกปี โดยให้สอดคล้องกับแผนยุทธศาสตร์ทุก 5 ปี ของโครงการหลวง…” ดร.ลักษมี ปลั่งแสงมาศ กล่าว
ดร.ชนะ พรหมทอง นักวิจัยอาวุโส ฝ่ายวิทยาศาสตร์ชีวภาพ วว. ในฐานะผู้อำนวยการศูนย์พัฒนาโครงการหลวงตีนตก กล่าวเพิ่มเติมว่า วว. ได้รับมอบหมายให้บริหารจัดการโครงการหลวงตีนตกทั้งระบบ ซึ่ง วว. ได้นำองค์ความรู้ทางวิชาการในการส่งเสริมการเพาะเห็ด วานิลลา และยังมุ่งส่งเสริมการปลูกพืชเศรษฐกิจใหม่ๆ โดยเฉพาะ การปลูกกาแฟ และการปลูกไม้ผลเมืองหนาว ไม้ดอกไม้ประดับ รวมทั้งดูแลการปลูกป่าชาวบ้าน เพื่อเพิ่มพื้นที่ป่า ตลอดจนป้องกันยาเสพติด สนับสนุนให้เกิดระบบสหกรณ์และชุมชนเข้มแข็ง ส่งเสริมการท่องเที่ยว อนุรักษ์ทรัพยากรธรรมชาติ
 “…ปัจจุบันบทบาทของ วว. ในการสนับสนุนโครงการหลวงมุ่งเน้นการผลิต การส่งเสริมให้เกิดการเพาะเห็ด และปลูกวานิลลาเพิ่มขึ้นในพื้นที่โครงการหลวงเพื่อตอบสนองความต้องการของผู้บริโภคที่ต้องการอาหารปลอดภัยภายใต้เครื่องหมายการค้าโครงการหลวง และขยายไปยังตลาดต่างประเทศ รวมถึงการรับผิดชอบงานบริหารจัดการโครงการ…” ดร.ชนะ พรหมทอง กล่าวสรุปในตอนท้าย
 
 
ที่มาข้อมูล สถาบันวิจัยวิทยาศาสตร์และเทคโนโลยีแห่งประเทศไทย (วว.) 
ข่าวโดย : นางสาวชลธิชา แสงเทียนสุวรรณ
ถ่ายภาพและวีดิโอโดย : นายภูมินทร์ ปั้นเล็ก,นางสาวศิริลักษณ์ สิกขะบูรณะ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313 



ที่มา : http://www.thaigov.go.th/news/contents/details/924