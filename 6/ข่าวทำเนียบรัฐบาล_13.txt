รัฐบาลไทย-ข่าวทำเนียบรัฐบาล-ผลการประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 1/ 2560







                                วันศุกร์ที่ 6 มกราคม 2560                              





    265  













   ผลการประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 1/ 2560
 

   คณะกรรมการฯ อนุมัติแผนพัฒนาคุณภาพชีวิตคนพิการแห่งชาติ ฉบับที่ 5 ให้คนพิการอยู่ร่วมกันในสังคมอย่างเท่าเทียม 





   วันนี้(‪5 มกราคม‬ 2560) ‪เวลา 09.30 น.‬ ณ ห้องประชุม 301 ตึกบัญชาการ 1 ทำเนียบรัฐบาล พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ (กพช.) ครั้งที่ 1/2560 โดยมีผู้เข้าประชุมประกอบด้วย พลตำรวจเอกอดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วย นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ ผู้อำนวยการสำนักงบประมาณ ผู้ทรงคุณวุฒิ และผู้แทนคนพิการจากสมาคมต่าง ๆ โดยมีผลการประชุมคณะกรรมการฯ สรุปสาระสำคัญดังนี้

ที่ประชุมมีมติเห็นชอบ แผนพัฒนาคุณภาพชีวิตคนพิการแห่งชาติ ฉบับที่ 5 พ.ศ. 2560-2564 ประกอบด้วย วิสัยทัศน์ "คนพิการเข้าถึงสิทธิได้จริง ดำรงชีวิตอิสระ ในสังคมอยู่เย็นเป็นสุขร่วมกันอย่างยั่งยืน" โดยมีแนวทางตามมาตรการ ยุทธศาสตร์ EQUAL = เท่าเทียม โดย 1)เสริมพลังอำนาจคนพิการและองค์กรด้านคนพิการให้มีศักยภาพและความเข้มแข็ง(EMPOWERMENT) 2)พัฒนาคุณภาพการบริหารจัดการ ขจัดการเลือกปฏิบัติ เพื่อให้คนพิการเข้าถึงสิทธิได้จริง(QUALITY MANAGEMENT) 3)พร้อมทั้งเสริมสร้างความเข้าใจและเจตคติเชิงสร้างสรรค์ต่อคนพิการและความพิการ(UNDERSTANDING) 4)สร้างสภาพแวดล้อมและบริการสาธารณะที่ทุกคนเข้าถึงและใช้ประโยชน์ได้(ACCESSIBLITY) 5)และส่งเสริมการบูรณาการเครือข่ายและสร้างการมีส่วนร่วมเพื่อพัฒนาคุณภาพชีวิตคนพิการอย่างยั่งยืน(LINKAGE)
อีกทั้ง แผนพัฒนาคุณภาพชีวิตคนพิการฯ ฉบับที่ 5 ได้แก่ พันธกิจ 1)เพื่อเสริมพลังให้คนพิการเข้าถึงและใช้ประโยชน์ได้จากสิทธิ สวัสดิการ ตลอดจนสนับสนุนองค์กรด้านคนพิการให้มีศักยภาพ ความเข้มแข็ง เพื่อส่งเสริมและพัฒนาคุณภาพชีวิตคนพิการอย่างยั่งยืน 2)ปฏิรูประบบบริหารจัดการให้คนพิการเข้าถึงสิทธิได้จริง รวมไปถึงส่งเสริมคุ้มครองสิทธิคนพิการและขจัดการเลือกปฏิบัติต่อคนพิการทุกรูปแบบ 3)ส่งเสริมการสื่อสารทางสังคม สร้างความรู้และความเข้าใจ ให้มีเจตคติเชิงสร้างสรรค์ต่อคนพิการและความพิการเพื่อนำไปสู่สังคมอยู่เย็นเป็นสุขร่วมกัน 4) สร้างสภาพแวดล้อม พัฒนาเทคโนโลยี และบริการสาธารณะ ให้คนพิการเข้าถึงและใช้ประโยชน์ได้จริง ตลอดจน 5)ส่งเสริมและบูรณาการเครือข่ายทุกภาคส่วนโดยสร้างการมีส่วนร่วม เพื่อขับเคลื่อนการพัฒนาคุณภาพชีวิตคนพิการอย่างเป็นระบบและยั่งยืน นอกจากนี้ที่ประชุมฯ ได้อนุมัติ การจ่ายเงินแผนงานสนับสนุนการจัดบริการผู้ช่วยคนพิการ ประจำปี 2560 เป็นจำนวนเงินกว่า 53 ล้านบาท อีกด้วย
---------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1209