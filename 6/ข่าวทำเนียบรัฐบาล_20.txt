รัฐบาลไทย-ข่าวทำเนียบรัฐบาล-รัฐบาลพร้อมส่งเสริมสนับสนุนผู้มีความสามารถพิเศษทางด้านวิทยาศาสตร์และเทคโนโลยี เพื่อเป็นบุคลากรที่จะนำประเทศก้าวไปสู่ไทยแลนด์ 4.0







                                วันจันทร์ที่ 9 มกราคม 2560                              





    241  













   รัฐบาลพร้อมส่งเสริมสนับสนุนผู้มีความสามารถพิเศษทางด้านวิทยาศาสตร์และเทคโนโลยี เพื่อเป็นบุคลากรที่จะนำประเทศก้าวไปสู่ไทยแลนด์ 4.0
 

   รัฐบาลพร้อมส่งเสริมสนับสนุนผู้มีความสามารถพิเศษทางด้านวิทยาศาสตร์และเทคโนโลยี เพื่อเป็นบุคลากรที่จะนำประเทศก้าวไปสู่ไทยแลนด์ 4.0 





   วันนี้ (9 มกราคม 2560) เวลา 09.30 น. ณ ห้องประชุมอรรถไกวัลวที ชั้นที่ 1 สำนักงานปลัดสำนักนายกรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานคณะกรรมการกำหนดนโยบายการดำเนินงานและส่งเสริมผู้มีความสามารถพิเศษทางวิทยาศาสตร์และเทคโนโลยี ครั้งที่ 1/2560 (สสวท.) เพื่อสร้างกำลังพลที่จะเป็นนักวิทยาศาสตร์พัฒนาประเทศตามนโยบายของรัฐบาล มีผู้เข้าประชุมประกอบด้วย นพ.ธีระเกียรติ เจริญเศรษศิลป์ ผู้ช่วยรัฐมนตรีกระทรวงศึกษาธิการ นายอลงกรณ์ เหล่างาม ผู้ช่วยปลัดกระทรวงวิทยาศาสตร์และเทคโนโลยี กรรมการฯ กรรมการผู้ทรงคุณวุฒิ และตัวแทนจากหน่วยงาน สรุปสาระของการประชุมดังนี้
ที่ประชุมฯ เห็นชอบหลักการการปรับปรุงและพัฒนาโครงการส่งเสริมการผลิตครูผู้ที่มีความสามารถพิเศษทางวิทยาศาสตร์และคณิตศาสตร์ (สควค.) ระยะที่ 3 เพื่อขยายการดำเนินงานระยะที่ 4 พ.ศ. 2561 – 2562 พร้อมกับเห็นชอบในหลักการการพัฒนาอาจารย์มหาวิทยาลัยในรูปแบบ Professional Development Certificate Program และการผลิตบัณฑิต ระดับปริญญาเอก สำหรับบรรจุในคณะศึกษาศาสตร์/ครุศาสตร์ เป็นการพัฒนาอาจารย์ที่จะเป็นอาจารย์ สควค. ให้มีความเป็นเลิศด้านภาษาอังกฤษ โดยส่งเสริมเงินทุนเพื่อศึกษาทางด้านวิทยาศาสตร์และเทคโนโลยีในรูปแบบ English Program เพื่อนำความรู้ด้านภาษามาประยุกต์ในการเรียนการสอน เพิ่มเติมนอกเหนือจากนโยบายของกระทรวงศึกษาธิการที่ได้ดำเนินการ

นอกจากนี้ ที่ประชุมฯ เห็นชอบในหลักการปรับปรุงรูปแบบการสรรหานักเรียนเข้าร่วมพัฒนาและส่งเสริมผู้มีความสามารถทางวิทยาศาสตร์ เนื่องจากเห็นความจำเป็นในการเสริมสร้างและพัฒนานักเรียน พสวท. ให้มีความเป็นเลิศทางด้านวิทยาศาสตร์ เพื่อเป็นบุคลากรที่จะพัฒนาประเทศตามยุทธศาสตร์แห่งชาติ 20 ปี และสอดคล้องต่อการเดินหน้าประเทศสู่ ไทยแลนด์ 4.0 พัฒนาประเทศด้วยวิทยาศาสตร์และเทคโนโลยี และมอบหมายให้เลขาธิการคณะกรรมการกำหนดนโยบายฯ พร้อมกำหนดสถานที่รองรับนักเรียนทุน พสวท. ที่จบการศึกษา ได้ประกอบอาชีพตามที่นักเรียนทุนถนัด และสามารถนำความรู้ความสามารถทางด้านวิทยาศาสตร์และเทคโนโลยีมาประยุกต์ในการประกอบอาชีพเพื่อการวิจัยและพัฒนาได้ โดยจะต้องดำเนินการกำหนดสถานที่รองรับในการประกอบอาชีพให้แล้วเสร็จภายในเดือนมีนาคมนี้ และส่งต่อให้คณะรัฐมนตรีพิจารณาต่อไป เพื่อสร้างแรงดึงดูดให้นักเรียนต้องการเข้ารับทุน สสวท. ด้วยการรับรองรากฐานที่มั่นคงในการประกอบอาชีพในอนาคต

อีกทั้ง ที่ประชุมฯ เห็นชอบในหลักการการให้นักเรียนทุนพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี (พสวท.) สามารถเข้าปฎิบัติงานชดใช้ทุนในหน่วยงานรัฐวิสาหกิจและบริษัทเอกชนได้ โดยมอบหมายให้เลขาธิการคณะกรรมการกำหนดนโยบายฯ จัดทำรายชื่อหน่วยงานภาครัฐวิสาหกิจและบริษัทเอกชนที่ผู้มีความสามารถพิเศษทางวิทยาศาสตร์และเทคโนโลยีสามารถเข้าปฏิบัติงานชดใช้ทุนได้ โดยเพิ่มเติมรายละเอียด และกำหนดระเบียบกฏเกณฑ์อย่างชัดเจนเพื่อส่งคณะรัฐมนตรีพิจารณา

ในโอกาสนี้ พลอากาศเอกประจิน จั่นตอง รองนายกรัฐมนตรี ในฐานะประธานคณะกรรมการกำหนดนโยบายฯ ได้กล่าวว่า การพัฒนาและส่งเสริมผู้มีความสามารถพิเศษทางด้านวิทยาศาสตร์และเทคโนโลยี เป็นสิ่งจำเป็นซึ่งสอดคล้องต่อแผนการปฏิรูปประเทศไปสู่ ไทยแลนด์ 4.0 เดินหน้าประเทศด้วยอุตสหกรรม วิทยาศาสตร์และเทคโนโลยี แต่ควรที่จะสร้างการรับรู้และเข้าใจอย่างถูกต้องให้กับนักเรียนว่าสามารถนำสิ่งเหล่านี้มาประยุกต์ใช้ได้ในหลายอาชีพ เปิดทางเลือกให้กับนักเรียนที่จะสามารถเลือกอาชีพที่ตัวเองต้องการ สร้างความชัดเจนให้กับนักเรียน พสวท. ว่ามีแหล่งรองรับที่มั่นคงในประกอบอาชีพ เพื่อเป็นกำลังสำคัญที่จะช่วยพัฒนาประเทศตามยุทธศาสตร์แห่งชาติ 20 ปี ให้ประเทศไทยมีความมั่นคง มั่งคั่ง และยั่งยืนต่อไป
 
-----------------------------------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1256