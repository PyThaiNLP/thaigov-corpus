รัฐบาลไทย-ข่าวทำเนียบรัฐบาล-รอง นรม. พลอากาศเอก ประจินฯ เป็นประธานการประชุมคณะกรรมการกรอบคุณวุฒิแห่งชาติ ครั้งที่ 1/2560







                                วันพุธที่ 11 มกราคม 2560                              





    203  













   รอง นรม. พลอากาศเอก ประจินฯ เป็นประธานการประชุมคณะกรรมการกรอบคุณวุฒิแห่งชาติ ครั้งที่ 1/2560
 

   ที่ประชุมมีมติเห็นชอบแนวทางการขับเคลื่อนกรอบคุณวุฒิแห่งชาติเพื่อผลิตและพัฒนากำลังคนให้ได้มาตรฐานสากล 





   วันนี้ (9 มกราคม 2560) เวลา 13.30 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการกรอบคุณวุฒิแห่งชาติ ครั้งที่ 1/2560 ซึ่งสรุปสาระสำคัญดังนี้
          ที่ประชุมรับทราบ เรื่องการจัดทำมาตรฐานฝีมือแรงงานและมาตรฐานอาชีพในกลุ่มอุตสาหกรรมที่เป็นความต้องการของประเทศไทย ซึ่งกรอบคุณวุฒิแห่งชาติมีเป้าหมายในการเชื่อมโยงระหว่างคุณวุฒิการศึกษา/คุณวุฒิวิชาชีพกับมาตรฐานวิชาชีพ ดังนั้นในการหารือกับรองนายกรัฐมนตรี (พลอากาศเอก ประจิน จั่นตอง) ประธานคณะกรรมการกรอบคุณวุฒิแห่งชาติ เมื่อวันที่ 12 ตุลาคม 2559 ได้มีการสั่งการให้ศึกษาข้อมูลเบื้องต้นในการจัดทำมาตรฐานวิชาชีพในอุตสาหกรรมที่เป็นเป้าหมายสำคัญยิ่งในการพัฒนาประเทศอย่างยั่งยืนต่อไป
          ทั้งนี้ ฝ่ายเลขานุการฯ ดำเนินการศึกษาข้อมูลเบื้องต้นการจัดทำมาตรฐานวิชาชีพ ที่มีการดำเนินการโดยหน่วยงานหลักที่รับผิดชอบด้านการกำลังแรงงานและระบบคุณวุฒิ ประกอบด้วยข้อมูลสองส่วนคือ (1) มาตรฐานฝีมือแรงงาน จัดทำโดยกรมพัฒนาฝีมือแรงงาน กระทรวงแรงงาน และ (2) มาตรฐานอาชีพจัดทำโดยสถาบันคุณวุฒิวิชาชีพ (องค์การมหาชน) โดยคัดเลือกสาขาอาชีพในอุตสาหกรรมเป้าหมายที่รัฐบาลให้ความสำคัญในการพัฒนาแรงงานที่สอดคล้องกับความต้องการกำลังคนของประเทศ ใน 10 อุตสาหกรรม จำแนกเป็นกลุ่มอุตสาหกรรมเดิมที่มีศักยภาพ (First S-curve) จำนวน 5 อุตสาหกรรม ได้แก่ อุตสาหกรรมยานยนต์สมัยใหม่ อุตสาหกรรมอิเล็กทรอนิกส์อัจฉริยะ อุตสาหกรรมการท่องเที่ยวกลุ่มรายได้ดีและการท่องเที่ยวเชิงคุณภาพ การเกษตรและเทคโนโลยีชีวภาพ อุตสาหกรรมการแปรรูปอาหาร ส่วนกลุ่มอุตสาหกรรมอนาคต (New S-curve) จำนวน 5 อุตสาหกรรม ได้แก่ อุตสาหกรรมหุ่นยนต์ อุตสาหกรรมการบินและ        โลจิสติกส์ อุตสาหกรรมเชื้อเพลิงชีวภาพและเคมีชีวภาพ อุตสาหกรรมดิจิทัล และอุตสาหกรรมการแพทย์ครบวงจร
          พร้อมกันนี้ ประธานได้มอบหมายให้สำนักงานคณะกรรมการอาชีวศึกษาไปศึกษารายละเอียดเกี่ยวกับหลักสูตรการเรียนการสอนของสถาบันการศึกษาในสังกัดสำนักงานคณะกรรมการอาชีวศึกษา เพื่อดำเนินการให้สอดคล้องกับการพัฒนากำลังคนของประเทศให้สอดคล้องกับกลุ่มอุตสาหกรรมทั้ง 10 อุตสาหกรรมดังกล่าว
          นอกจากนี้ ที่ประชุมได้พิจารณาและมีมติเห็นชอบแนวทางการขับเคลื่อนกรอบคุณวุฒิแห่งชาติ (Roadmap) พ.ศ. 2560 – 2564 โดยมีเป้าหมาย เพื่อผลิตและพัฒนากำลังคนของประเทศให้มีสมรรถนะตามมาตรฐานสากล เพื่อสร้างขีดความสามารถในการแข่งขันของประเทศ โดยมีวัตถุประสงค์ เพื่อผลิตและพัฒนากำลังคนให้มีสมรรถนะตรงกับความต้องการของตลาดแรงงานและการพัฒนาประเทศ ตามมาตรฐานอาเซียนและสากล เพื่อยกระดับคุณภาพและมาตรฐานการจัดการศึกษาและมาตรฐานอาชีพ/ฝีมือแรงงานของประเทศ และเพื่อเทียบโอนคุณวุฒิการศึกษา คุณวุฒิวิชาชีพ และประสบการณ์ ผ่านการประเมินผลลัพธ์การเรียนรู้ตามกรอบคุณวุฒิแห่งชาติ ซึ่งมี ยุทธศาสตร์ 1)การส่งเสริมการนำกรอบคุณวุฒิแห่งชาติสู่การปฏิบัติ 2)การพัฒนาระบบกลไกบริหารจัดการตามกรอบคุณวุฒิแห่งชาติ 3)การพัฒนามาตรฐานอาชีพ/ฝีมือแรงงานตามกรอบคุณวุฒิแห่งชาติ 4) การพัฒนามาตรฐานด้านการศึกษาและการจัดการเรียนการสอนพร้อมการฝึกอบรมตามกรอบคุณวุฒิแห่งชาติและ 5)การยกระดับกรอบคุณวุฒิแห่งชาติสู่มาตรฐานระดับอาเซียนและสากล ทั้งนี้ ประธานได้มอบหมายเพิ่มเติมให้ฝ่ายเลขานุการฯ ไปดำเนินการเรื่องดังกล่าวในภาคปฏิบัติให้เป็นรูปธรรมและนำเสนอที่ประชุมครั้งต่อไป
********************************
กลุ่มประชาสัมพันธ์และเผยแพร่ สำนักโฆษก
 
  



ที่มา : http://www.thaigov.go.th/news/contents/details/1263