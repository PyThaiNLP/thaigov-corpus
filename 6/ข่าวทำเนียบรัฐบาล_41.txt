รัฐบาลไทย-ข่าวทำเนียบรัฐบาล-นายกรัฐมนตรีให้โอวาทแก่เยาวชนสัมพันธ์ ย้ำให้เด็ก เยาวชนมุ่งมั่นทุ่มเทศึกษาเล่าเรียนให้เกิดความเชี่ยวชาญ เพื่อนำความรู้มาใช้ให้เกิดประโยชน์กับตนเอง ครอบครัว ชุมชน สังคม และประเทศชา







                                วันเสาร์ที่ 14 มกราคม 2560                              





    160  













   นายกรัฐมนตรีให้โอวาทแก่เยาวชนสัมพันธ์ ย้ำให้เด็ก เยาวชนมุ่งมั่นทุ่มเทศึกษาเล่าเรียนให้เกิดความเชี่ยวชาญ เพื่อนำความรู้มาใช้ให้เกิดประโยชน์กับตนเอง ครอบครัว ชุมชน สังคม และประเทศชา
 

   นายกรัฐมนตรี ให้โอวาทแก่เยาวชนสัมพันธ์ จำนวน 1,800 คน  เนื่องในโอกาสวันเด็กแห่งชาติ ประจำปี 2560  ย้ำให้เด็ก เยาวชนมุ่งมั่นทุ่มเทศึกษาเล่าเรียนให้เกิดความเชี่ยวชาญ เพื่อนำความรู้มาใช้ให้เกิดประโยชน์กับตนเอง ครอบครัว ชุมชน สังคม และประเทศชาติ 





           วันนี้ (14 ม.ค.60) เวลา 09.30 น. ณ บริเวณจัดกิจกรรมของสำนักงานตำรวจแห่งชาติ  สนามเสือป่า สำนักพระราชวัง กรุงเทพฯ พลเอก ประยุทธ์ จันทร์โอชา นายกรัฐมนตรี ได้เดินทางมาเยี่ยมเยียนและให้โอวาทแก่เยาวชนสัมพันธ์ จำนวน 1,800 คน  เนื่องในโอกาสวันเด็กแห่งชาติ ประจำปี 2560 โดยโครงการเยาวชนสัมพันธ์ได้
ดำเนินการมาเป็นระยะเวลา 40 ปี ฝึกอบรมเด็กและเยาวชนมาแล้ว จำนวน 357 รุ่น มีผู้ผ่านการฝึกอบรมทั้งสิ้น จำนวน 124,576 คน และได้มีการขยายโครงการไปยังหน่วยงานของรัฐและเอกชน เน้นการฝึกอบรมให้รู้ถึงพิษภัยของยาเสพติดสิ่งมอมเมาต่าง ๆ รวมทั้งเรื่องอาชญากรรมและการก่อความไม่สงบ เพื่อสร้างภูมิคุ้มกันให้กับเด็ก เยาวชน และเป็นแบบอย่างที่ดี เพื่อสร้างสรรค์สังคมและเป็นกำลังสำคัญในการพัฒนาประเทศ ซึ่งมีเยาวชนที่ผ่านการอบรมประสบความสำเร็จเป็นตัวอย่างที่ดี อาทิ นางนิชา หิรัญบูรณะ ธุวธรรม นายชัชชาติ สิทธิพันธุ์ อดีตรัฐมนตรีว่าการกระทรวงคมนาคม เป็นต้น  โดยมี พล.ต.อ. จักรทิพย์ ชัยจินดา ผู้บัญชาการตำรวจแห่งชาติ พลตำรวจโท ศานิตย์ มหถาวร ผู้บัญชาการตำรวจนครบาล คณะกรรมการอำนวยการเยาวชนสัมพันธ์ เยาวชนสัมพันธ์ เด็ก เยาวชนและผู้ปกครอง และเจ้าหน้าที่ที่เกี่ยวข้องเข้าร่วมงาน
         โอกาสนี้ นายกรัฐมนตรี ได้ให้โอวาทแก่เยาวชนสัมพันธ์ว่า รู้สึกยินดีที่ได้มีโอกาสมาพบกับเด็กๆ ในโครงการเยาวชนสัมพันธ์ทุกคนในวันนี้ ซึ่งเด็กทุกคนคือกำลังสำคัญของบ้านเมืองที่จะช่วยพัฒนาและขับเคลื่อนประเทศให้เจริญก้าวหน้าต่อไปในอนาคต พร้อมกล่าวชื่นชมการจัดโครงการเยาวชนสัมพันธ์นับเป็นการช่วยส่งเสริมและปลูกฝังให้เด็กและเยาวชนเป็นคนมีระเบียบวินัย มีความรักสามัคคี รู้จักการบำเพ็ญประโยชน์ต่อสังคม  มีความซื่อสัตย์ พร้อมทั้งฝึกความอดทนต่อปัญหาอุปสรรคในการดำเนินชีวิตประจำวัน เพื่อให้เด็กและเยาวชนพร้อมเติบโตเป็นผู้ใหญ่ที่มีคุณภาพ สร้างประโยชน์ให้กับตนเองและสังคมต่อไป
        พร้อมทั้ง นายกรัฐมนตรี ได้กล่าวฝากให้เยาวชนสัมพันธ์ได้มีการเรียนรู้กฎหมายพื้นฐานซึ่งมีความสำคัญต่อการดำเนินชีวิต เพื่อจะได้เป็นวิทยากรที่ดีสามารถถ่ายทอดความรู้ที่เกี่ยวข้องกับเรื่องของกฎหมายต่าง ๆ ให้กับคนในครอบครัว ชุมชน และสังคมโดยรวมเพื่อให้ทุกคนเคารพและปฏิบัติตนได้ถูกต้องตามกฎหมาย ตลอดจนการฝึกความอดทน ความซื่อสัตย์สุจริต การทำความดี และการสร้างความรักความสามัคคีให้เกิดขึ้นในสังคมและประเทศชาติ เพราะฉะนั้นทุกภาคส่วนที่เกี่ยวข้องต้องร่วมกันอบรมสั่งสอนเด็กและเยาวชนให้เติบโตขึ้นไปเป็นผู้ใหญ่ที่มีคุณภาพในอนาคต ขณะเดียวกันเด็กและเยาวชนต้องรู้จักที่จะปรับตัวและทำความเข้าใจกับทุกการเปลี่ยนแปลงของโลกอย่างเท่าทัน ทั้งเรื่องเศรษฐกิจ สังคม สิ่งแวดล้อม และเทคโนโลยี โดยเด็กและเยาวชนจะต้องรู้จักติดตามข่าวสารบ้านเมืองด้วยความไตร่ตรองอย่างรอบคอบ และมีการเรียนรู้ตลอดเวลา โดยเฉพาะการอ่านหนังสือ เพราะหนังสือคืออาหารของสมอง เนื้อหาข้อมูลในหนังสือจะเป็นประโยชน์ต่อระบบความคิด ยิ่งอ่านมาก ยิ่งรู้มาก ยิ่งเป็นประโยชน์ต่อตนเองมากขึ้น เพราะเป็นการช่วยเปิดโลกทัศน์ให้กว้างขึ้น ได้เรียนรู้เรื่องที่ไม่สามารถไปประสบพบเจอด้วยตัวเองได้ แต่ก็สามารถทำให้มีจินตนาการและรับรู้เข้าใจได้จากตัวหนังสือที่ร้อยเรียง จึงขอฝากให้เด็กและเยาวชนทุกคนรักการอ่าน ฝึกการอ่านให้มากและอ่านหนังสือที่สร้างสรรค์ เพื่อที่จะได้มีความรู้อย่างกว้างขวางรอบด้าน ขณะที่คุณธรรมก็เป็นปัจจัยสำคัญที่เด็กทุกคนจำเป็นต้องมี ซึ่งจะช่วยจรรโลงสังคมให้น่าอยู่มากขึ้น เพราะสังคมไม่ได้ต้องการเพียงคนเก่งแต่ต้องการคนดีที่มีคุณธรรมด้วย มีจิตใจโอบอ้อมอารี รู้จักช่วยเหลือเพื่อนมนุษย์ รู้จักแบ่งปันซึ่งกันและกัน สำหรับคำขวัญวันเด็กในปีนี้คือ “เด็กไทย ใส่ใจศึกษา พาชาติมั่นคง” เพราะประเทศจะมีความมั่นคงอย่างยั่งยืนได้จะต้องเกิดจากบุคลากรที่มีคุณภาพ ซึ่งการสร้างคนให้มีคุณภาพนั้นจะต้องเริ่มตั้งแต่วัยเด็ก ดังนั้นเด็กและเยาวชนทุกคนจึงควร มีความมุ่งมั่นและทุ่มเทในการศึกษาเล่าเรียน ค้นหาสิ่งที่ตัวเองชอบและเรียนรู้ให้เต็มที่เพื่อให้เกิดความเชี่ยวชาญ และสามารถนำความรู้มาใช้ให้เกิดประโยชน์ในการประกอบอาชีพ การดำรงชีวิต และการสร้างประโยชน์ให้กับตนเอง ครอบครัว ชุมชน สังคม และประเทศชาติ
       พร้อมกันนี้ เด็กหญิง อทิตยา สุชาติ นักเรียนชั้นประถมศึกษาปีที่ 6 จากโรงเรียนสามเสนนอก ซึ่งฝึกอบรมเยาวชนสัมพันธ์ รุ่นที่ 350  ได้เป็นตัวแทนเยาวชนสัมพันธ์มอบดอกไม้และกล่าวขอบคุณนายกรัฐมนตรี โดยได้กล่าวให้คำมั่นต่อนายกรัฐมนตรีว่า จะตั้งใจศึกษาเล่าเรียนให้ประสบความสำเร็จ ใช้เวลาว่างให้เป็นประโยชน์ จะไม่เกี่ยวข้องกับอบายมุขและสิ่งเสพติด จะเชื่อฟังคำสั่งสอนของบิดามารดาและครูอาจารย์ จะเป็นเด็กดีตามที่นายกรัฐมนตรีให้คำขวัญไว้ว่า “เด็กไทย ใส่ใจศึกษา พาชาติมั่นคง” เพื่อเติบโตเป็นผู้ใหญ่ที่มีคุณค่าในอนาคต เพื่อผดุงสถาบันชาติ ศาสนา และพระมหากษัตริย์ ให้มั่นคงสถาพรตลอดไป
       จากนั้น นายกรัฐมนตรี ได้ปล่อยแพรป้าย “เยาวชนสัมพันธ์” ดนตรีบรรเลงเพลงมาร์ชเยาวชนสัมพันธ์ก่อนเดินทางกลับเพื่อร่วมงานวันเด็กแห่งชาติ ณ ทำเนียบรัฐบาล
 
-------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1346