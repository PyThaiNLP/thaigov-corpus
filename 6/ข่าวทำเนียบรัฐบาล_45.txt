รัฐบาลไทย-ข่าวทำเนียบรัฐบาล-รมต. นร. ออมสิน เผยรัฐบาลพร้อมสนับสนุนสื่อ “การประชาสัมพันธ์” เพื่อสร้างการรับรู้ให้กับประชาชนได้อย่างทั่วถึง







                                วันจันทร์ที่ 16 มกราคม 2560                              





    206  













   รมต. นร. ออมสิน เผยรัฐบาลพร้อมสนับสนุนสื่อ “การประชาสัมพันธ์” เพื่อสร้างการรับรู้ให้กับประชาชนได้อย่างทั่วถึง
 

   รมต. นร. ออมสิน เผยรัฐบาลพร้อมสนับสนุนสื่อ “การประชาสัมพันธ์” เพื่อสร้างการรับรู้ให้กับประชาชนได้อย่างทั่วถึง

 





   วันนี้ (16 มกราคม 2560) เวลา 09.00 น. ณ กรมประชาสัมพันธ์ เขตพญาไท กรุงเทพฯ นายออมสิน  ชีวะพฤกษ์ รัฐมนตรีประจำสำนักนายกรัฐมนตรี ตรวจเยี่ยมกรมประชาสัมพันธ์ พร้อมทั้งรับทราบรายงานผลการดำเนินงานด้านการประชาสัมพันธ์นโยบายรัฐบาลสู่ประชาชน เพื่อมอบนโยบายปฏิรูปช่องทางการสื่อสารจากรัฐบาลสู่ประชาชนผ่านทางกรมประชาสัมพันธ์ได้อย่างมีประสิทธิภาพ โดยมี ปลัดสำนักนายกรัฐมนตรี อธิบดีกรมประชาสัมพันธ์ ผอ. สำนัก กรมประชาสัมพันธ์ และเจ้าหน้าที่ที่เกี่ยวข้อง ให้การต้อนรับ

พลโท สรรเสริญ แก้วกำเนิด รักษาการอธิบดีกรมประชาสัมพันธ์ กล่าวรายงานว่า กรมประชาสัมพันธ์นั้น ได้ผ่านประวัติศาสตร์ต่าง ๆ อันเป็นที่จดจำมาอย่างยาวนาน โดยบางครั้งก็เป็นไปในทิศทางที่ดี บางครั้งก็อาจเป็นสิ่งที่เห็นควรกลับไปแก้ไข ปัจจุบันรัฐบาลกำลังดำเนินการเพื่อปฏิรูปอย่างเต็มกำลัง เร่งสร้างการรับรู้และความเข้าใจอย่างถูกต้องให้กับประชาชนอย่างทั่วถึง สอดคล้องตามนโยบายรัฐบาลว่าด้วย การปฏิรูปประเทศก้าวไปสู่ Thailand 4.0 ด้วยนวัตกรรมใหม่ อย่างยั่งยืน

จากนั้น นายออมสิน  ชีวะพฤกษ์ รมต. นร. ได้กล่าวมอบนโยบายในตอนหนึ่งว่า จากรายงานการดำเนินงาน พร้อมข้อเสนอถึงแนวทางการแก้ปัญหาด้านการประชาสัมพันธ์ ซึ่งรัฐบาลพร้อมที่จะส่งเสริมและสนับสนุนในทุก ๆ ด้าน เพื่อพัฒนาช่องทางการสื่อสารด้านการประชาสัมพันธ์นโยบายของรัฐบาลอย่างต่อเนื่อง ซึ่งสมควรที่จะได้รับการปฏิรูปอย่างทันสมัย ให้ประชาชนสามารถเข้าถึงได้โดยง่าย อีกทั้งควรเพิ่มเติมเนื้อหาที่น่าดึงดูดความสนใจเข้าไป โดยอยู่ในรูปแบบที่ให้สาระความรู้ที่เป็นประโยชน์เช่นเดิม อย่างไรก็ตาม การดำเนินงานทั้งหมดนั้น จำเป็นจะต้องใช้งบประมาณและเงินทุนในการดำเนินการ ทังนี้ กรมประชาสัมพันธ์นั้น มีความได้เปรียบในหลายช่องทางที่สามารถสร้างรายรับกลับคืนมาเพื่อเปลี่ยนเป็นเงินทุนที่จะใช้ในการพัฒนา  แต่มิอาจกระทำได้เนื่องด้วยข้อกฎหมายที่กำหนด ทั้งนี้ รัฐบาลได้มองเห็นถึงประโยชน์โดยส่วนรวม จึงจะมีการพิจารณาแก้ข้อกฎหมายดังกล่าว ให้สามารถกระทำได้ เพื่อนำเงินทุนเหล่านี้มาพัฒนาต่อยอดการดำเนินการด้านการประชาสัมพันธ์ต่อไป

นอกจากนี้ รัฐบาลพร้อมที่จะสนับสนุนการสร้างการรับรู้ ไปสู่ประชาชนผ่านช่องทางโทรทัศน์ NBT World ในรูปแบบที่เป็นสากล ดำเนินรายการโดยการใช้ภาษาอังกฤษเป็นหลัก เพื่อช่องทางการสื่อสารอย่างทั่วถึง ในระดับสากลระหว่างกลุ่มประเทศประชาคมอาเชียน ทั้งนี้ อาจจะต้องอาศัยความร่วมมือระหว่างประเทศในกลุ่มอาเซียนดำเนินการดังกล่าวด้วย เพื่อช่วยเพิ่มช่องทางการกระจายสื่อรายการโทรทัศน์ในรูปแบบสากลได้อย่างทั่วถึงในภูมิภาคดังกล่าวต่อไป

รัฐมนตรีประจำสำนักนายกรัฐมนตรี ได้กล่าวย้ำในตอนท้ายว่า การพัฒนาระบบการสื่อสารทางสถานีโทรทัศน์นั้น ทางกรมประชาสัมพันธ์เห็นควรวางพื้นฐานที่ทันสมัยเสียก่อน จากระบบเดิมอนาล็อก เปลี่ยนเป็นระบบดิจิตอล เพื่อสามารถรองรับคืนความถี่ที่เป็นสากลได้ ซึ่งได้มอบหมายอธิบดีกรมประชาสัมพันธ์ดำเนินการปรับเปลี่ยนโดยเร็ว เพื่อการพัฒนาอย่างต่อเนื่องที่จะสอดคล้องกับนโยบายการพัฒนาประเทศไปสู่ไทยแลนด์ 4.0 ด้วยเทคโนโลยีและนวัตกรรมใหม่ เพื่อนำประเทศไทยไปสู่ความเจริญก้าวหน้าได้อย่างมั่นคง มั่งคั่ง และยังยืน ต่อไป
--------------------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1366