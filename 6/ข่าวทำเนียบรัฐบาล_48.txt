รัฐบาลไทย-ข่าวทำเนียบรัฐบาล-สาร พลเอก ประยุทธ์ จันทร์โอชา นายกรัฐมนตรีเนื่องในโอกาสวันครู ครั้งที่ 61 พุทธศักราช 2560







                                วันจันทร์ที่ 16 มกราคม 2560                              





    266  













   สาร พลเอก ประยุทธ์ จันทร์โอชา นายกรัฐมนตรีเนื่องในโอกาสวันครู ครั้งที่ 61 พุทธศักราช 2560
 

   สาร พลเอก ประยุทธ์ จันทร์โอชา นายกรัฐมนตรีเนื่องในโอกาสวันครู ครั้งที่ 61 พุทธศักราช 2560 





   เนื่องในโอกาสวันครู วันที่ 16 มกราคม 2560 ผมขอส่งความระลึกถึงและความปรารถนาดีมายังครูทั่วประเทศ และขอเป็นกำลังใจให้ครูทุก ๆ คน ที่ปฏิบัติหน้าที่ด้วยจิตวิญญาณครูอย่างเข้มแข็ง เพื่อร่วมกันพัฒนาเด็กและเยาวชนไทยให้เป็นทรัพยากรที่มีคุณภาพของประเทศ

ครูเป็นผู้มีบทบาทสำคัญในกระบวนการการสร้างบุคลากรที่มีคุณภาพของชาติ โดยเป็นผู้ที่ทำหน้าที่ในการถ่ายทอดความรู้ ทักษะ การหล่อหลอมความคิด และคุณธรรมแก่เด็กและเยาวชน เพื่อจะได้เติบโตเป็นทั้งคนเก่งและคนดีของชาติ มีระเบียบวินัย คำนึงถึงผลประโยชน์ส่วนร่วม และมีความจงรักภักดีต่อสถาบันชาติ ศาสนา พระมหากษัตริย์

ผมขอมอบคำขวัญ “วันครู” ครั้งที่ 61 ว่า “ชาติพัฒนา ด้วยครูดี มีคุณภาพ ศิษย์ซาบซึ้ง พระคุณครู” เพื่อให้ครูได้ภาคภูมิใจว่า ท่านเป็นปูชนียบุคคลผู้สร้างกำลังคนคุณภาพในการพัฒนาประเทศชาติ ซึ่งศิษย์ทุกคนขอแสดงมุทิตาจิตด้วยความเคารพรักและซาบซึ้งในพระคุณที่ได้อบรมสั่งสอนวิชาความรู้ อีกทั้ง ยังเป็นแบบอย่างในการดำรงตนอย่างมีคุณธรรมและจริยธรรม

ในโอกาสนี้ ผมขออาราธนาคุณพระศรีรัตนตรัยและอำนาจสิ่งศักดิ์สิทธิ์ทั้งหลายในสากลโลก ตลอดจน เดชะพระบารมีอันแผ่ไพศาลองค์พระบาทสมเด็จพระปรมินทรมหาภูมิพลอดุลยเดช และสมเด็จพระเจ้าอยู่หัวมหาวชิราลงกรณ บดินทรเทพยวรางกูร โปรดอภิบาลประทานพรให้ผู้ประกอบวิชาชีพครู และบุคลากรทางการศึกษาทุกท่าน จงประสบแต่ความสุข ความเจริญ มีสุขภาพสมบูรณ์แข็งแรงทั้งร่ายการและจิตใจ มีความเจริญก้าวหน้าในหน้าที่ราชการและสัมฤทธิ์ผลในสิ่งที่พึงปรารถนาโดยทั่วกัน
------------------------------------
กลุ่มประชาสัมพันธ์และเผยแพร่



ที่มา : http://www.thaigov.go.th/news/contents/details/1370