รัฐบาลไทย-ข่าวทำเนียบรัฐบาล-ผู้ช่วยโฆษกประจำสำนักนายกรัฐมนตรี  เผยนายกรัฐมนตรีเตรียมลงพื้นที่ พบปะผู้ประสบอุทกขภัยภาคใต้สัปดาห์หน้า







                                วันอังคารที่ 17 มกราคม 2560                              





    161  













   ผู้ช่วยโฆษกประจำสำนักนายกรัฐมนตรี  เผยนายกรัฐมนตรีเตรียมลงพื้นที่ พบปะผู้ประสบอุทกขภัยภาคใต้สัปดาห์หน้า
 

   ผู้ช่วยโฆษกประจำสำนักนายกรัฐมนตรี  เผยนายกรัฐมนตรีเตรียมลงพื้นที่ พบปะผู้ประสบอุทกขภัยภาคใต้สัปดาห์หน้า
 





   วันนี้ (10 มกราคม 2560) เวลา 14.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) โดยมี พลเอก ประยุทธ์ จันทร์โอชา นายกรัฐมนตรี เป็นประธานการประชุมฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรีกล่าวว่า นายกรัฐมนตรี ฝากขอบคุณถึงเจ้าหน้าที่ และประชาชน ที่ร่วมมือกันช่วยเหลือผู้ประสบอุทกภัยภาคใต้ทุกท่าน ซึ่งรัฐบาลได้มีแผนงานการแก้ไขปัญหาในระยะยาว โดยจะนำแนวทางของพระบาทสมเด็จพระปรมินทรมหาภูมิพลอดุลยเดช นำมาแก้ไขปัญหาต่อไป เพื่อเป็นการป้องกันและแก้ไขปัญหาเหล่านี้ไม่ให้เกิดซ้ำในระยะยาวอย่างยั่งยืนต่อไป ทั้งนี้ ท่านนายกฯ ได้สั่งการให้กระทรวงมหาดไทย เร่งดำเนินการฟื้นฟูเยียวยาผู้ที่ได้รับผลกระทบให้แล้วเสร็จภายในวันที่ 26 มกราคมนี้ โดยจะต้องมีการประเมิณค่าความเสียหายที่เกิดขึ้นตามความจริง ทั้งนี้ นายกรัฐมนตรี ได้มีกำหนดการเดินทางลงพื้นภาคใต้ในสัปดาห์หน้า เพื่อรับฟังรายงานแผนการแก้ไขระยะยาว และพบปะพี่น้องผู้ประสบภัยภาคใต้อย่างใกล้ชิด

    ผู้ช่วยโฆษกประจำสำนักนายกรัฐมนตรีกล่าวต่อไปว่า เศรษฐกิจของประเทศไทย ในปี พ.ศ. 2560 นี้ ทางสภาหอการค้าไทยได้ประเมินว่ามีแนวทางฟื้นตัวเป็นไปในทิศทางที่ดีขึ้นอย่างต่อเนื่อง ซึ่งธุรกิจการท่องเที่ยวและบริการนั้นจะเป็นธุรกิจลำดับที่ 1 ในการสร้างกำไร นอกจากนี้ นายกรัฐมนตรีได้ฝากให้ผู้ประกอบการและประชาชาชน เตรียมพร้อมรับนักท่องเที่ยวจำนวนมากที่จะเข้ามาใช้บริการกว่า 30 ล้านคน ซึ่งจะนำรายได้จำนวนมหาศาลเข้ามาสู่ประเทศได้อย่างมั่งคั่ง  ทั้งนี้ ประชาชนทุกคนควรเตรียมความพร้อมในการอำนวยความสะดวก และสร้างการรับรู้และเข้าใจในขนบธรรมเนียมประเพณีซึ่งกันและกันกับนักท่องเที่ยว เพื่อเป็นภาพลักษณ์ที่ดีให้กับประเทศไทย

นอกจากนี้ นายกรัฐมนตรี ได้ฝากขอบคุณครู ที่จะเป็นกำลังสำคัญในการพัฒนาประเทศไปสู่ Thailand 4.0 โดยคงไว้ซึ่งมีคุณธรรม จริยธรรม และเป็นตัวอย่างที่ดีในการปฏิบัติตามกฎหมาย อย่างไรก็ตาม ก็เข้าใจว่าการพัฒนาตัวเองไปพร้อมกับ Thailand 4.0 นั้น ไม่สามารถทำให้ได้เหมือนกันทั้งหมดก็เนื่องมาจากพื้นฐานที่แตกต่างกัน แต่สิ่งที่ประชาชนทุกคนสามารถทำได้ก็คือการพัฒนาตัวเองให้สอดคล้อง Thailand 4.0 ไปพร้อมกันนำประเทศไทยพัฒนาไปสู่ความมั่นคง มั่งคั่ง และยั่งยืน ร่วมกันต่อไป

ทั้งนี้ ผู้ช่วยโฆษกประจำสำนักนายกรัฐมนตรี ได้ฝากประชาสัมพันธ์งานทำบุญตักบาตรพระสงฆ์เนื่องในพระราชพิธีทรงบำเพ็ญพระราชกุศลสตมวาร (100 วัน) ในวันศุกร์ที่ 20 มกราคม 2560 เวลา 07.00 น. ณ ทำเนียบรัฐบาล โดยมีนายกรัฐมนตรีพร้อมภริยา รัฐมนตรีและคู่สมรส เข้าร่วมพิธีดังกล่าวด้วย
--------------------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1384