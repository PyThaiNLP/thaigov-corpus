รัฐบาลไทย-ข่าวทำเนียบรัฐบาล-รมต.นร. ออมสินฯ เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชน







                                วันพุธที่ 18 มกราคม 2560                              





    172  













   รมต.นร. ออมสินฯ เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชน
 

    นายออมสิน ชีวะพฤกษ์ รัฐมนตรีประจำสำนักนายกรัฐมนตรีเป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชนจำนวน 4 คณะ 





              วันนี้ (18 มกราคม 2560) เวลา 10.00 น. ณ บริเวณด้านหน้าอาคารสำนักงานปลัดสำนันายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรีเป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชนจำนวน 4 คณะ
          โอกาสนี้ รัฐมนตรีประจำสำนักนายกรัฐมนตรีในฐานะผู้แทนรัฐบาลได้รับมอบเงินช่วยเหลือผู้ประสบอุทกภัยภาคใต้จากคณะต่าง ๆ ดังกล่าว พร้อมได้กล่าวขอบคุณคณะบุคคลของภาครัฐและเอกชนที่ได้ร่วมแรงร่วมใจกันมาบริจาคเงินในครั้งนี้ ซึ่งทางรัฐบาลจะได้นำเงินไปช่วยเหลือผู้ประสบภัยน้ำท่วมในภาคใต้ตามเจตนารมณ์ของผู้บริจาคโดยเร่งด่วนต่อไป โดยในวันที่ 26 มกราคม 2560 นี้ พลเอก ประยุทธ์ จันทร์โอชา นายกรัฐมนตรี พร้อมคณะจะเดินทางไปตรวจเยี่ยมและให้กำลังใจพี่น้องประชาชนและมอบเงินช่วยเหลือแก่ผู้ประสบอุทกภัยในพื้นที่ ในส่วนพื้นที่จังหวัดอื่น ๆ นายกรัฐมนตรีจะมอบเงินช่วยเหลือผ่านผู้ว่าราชการจังหวัดเพื่อนำไปมอบต่อให้ตัวแทนผู้เสียชีวิตต่อไป
          อย่างไรก็ตาม ในขณะนี้ ทั้ง 3 เหล่าทัพและตำรวจตลอดจนทุกกระทรวงได้ส่งเจ้าหน้าที่ไปช่วยเหลือประชาชนตั้งแต่ประสบภัยน้ำท่วมแล้ว ซึ่งประชาชนในทุกจังหวัดได้รับความช่วยเหลือทันต่อสถานการณ์โดยรัฐบาลกระจายงบประมาณผ่านกระทรวงมหาดไทยไปจังหวัดละ 100 ล้านบาท หากงบประมาณมีการขาดเหลือมากน้อยเพียงใด ทุกจังหวัดสามารถยื่นหนังสือขอเงินช่วยเหลือมายังกองทุนเงินช่วยเหลือผู้ประสบสาธารณภัย สำนักนายกรัฐมนตรีได้ตามระเบียบที่กำหนดไว้ได้
          ในส่วนสิ่งของบริจาคจากพี่น้องประชาชนนั้น ได้แจ้งถึงหน่วยงานที่รับผิดชอบอยู่เช่น อสมท. หรือหน่วยงานต่าง ๆ นั้น ให้ดำเนินการจัดส่งสิ่งของบริจาคต่าง ๆ ผ่านบริษัท การบินไทย จำกัด (มหาชน) โดยดำเนินการจัดส่งให้ไม่คิดค่าใช้จ่ายใด ๆ ทั้งสิ้น
           ทั้งนี้ รัฐบาลได้จัดตั้ง “ศูนย์ช่วยเหลือประชาชนประสบภัยน้ำท่วมภาคใต้” ขึ้น ณ สำนักงานปลัดสำนักนายกรัฐมนตรี ทำเนียบรัฐบาล เพื่อเป็นศูนย์กลางในการรวบรวมเงินบริจาคของพี่น้องประชาชนทั่วประเทศจัดส่งให้จังหวัดหรือหน่วยงานที่เกี่ยวข้อง เพื่อนำไปบรรเทาความเดือดร้อนให้กับประชาชนผู้ประสบอุทกภัยในพื้นที่จังหวัดภาคใต้ โดยประชาชนในทุกภาคส่วนที่ประสงค์จะช่วยเหลือประชาชนที่เดือดร้อนในครั้งนี้สามารถบริจาคเงินเข้ากองทุนช่วยเหลือผู้ประสบสาธารณภัย สำนักงานปลัดสำนักนายกรัฐมนตรีได้ โดยโอนเงินเข้าที่บัญชีธนาคารกรุงไทย จำกัด (มหาชน) สาขาทำเนียบรัฐบาล เลขที่บัญชี 067-0-06895-0 โดยผู้ที่ร่วมบริจาคเงินช่วยเหลือผู้ประสบอุทกภัยดังกล่าว สามารถนำใบเสร็จรับเงินการบริจาคฯ มาลดหย่อนภาษีได้ด้วย อนึ่ง รายนามตัวแทนคณะบุคคลจากองค์กรภาครัฐและและภาคเอกชนที่มาบริจาคฯ จำนวน 4 คณะ มีดังนี้
1. กลุ่มสมาคมอุตสาหกรรมก่อสร้างไทย ในพระบรมราชูปถัมภ์         จำนวนเงิน 1,000,000 บาท
2. กลุ่มสถาบันยุทธศาสตร์เชิงบวกและกลุ่มพากเพียร                      จำนวนเงิน    200,000 บาท
3. กลุ่มบริษัท เชอรา ซี – เคียว จำกัด                                         จำนวนเงิน     100,000 บาท
4. กลุ่มศิษย์เก่าวิทยาลัยเทคนิคนราธิวาส ปี 2527                          จำนวนเงิน       20,000 บาท
          สรุปยอดเงินที่คณะบุคคลขององค์กรภาครัฐและเอกชนที่บริจาคช่วยเหลือผู้ประสบอุทกภัยภาคใต้จำนวน 4 คณะ ยอดเงินรวม 1,330,000 บาท 
 
*************************************
กลุ่มประชาสัมพันธ์และเผยแพร่ สำนักโฆษก
  



ที่มา : http://www.thaigov.go.th/news/contents/details/1395