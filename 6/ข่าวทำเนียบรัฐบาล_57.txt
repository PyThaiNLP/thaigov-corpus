รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 1/2560







                                วันพฤหัสบดีที่ 19 มกราคม 2560                              





    160  













   รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 1/2560
 

   ที่ประชุมรับทราบผลการจัดงานตลาดนัดวิถีวิทย์ มีรายได้กระจายสู่ชุมชนกว่า 18 ล้านบาท พร้อมเชิญชวนประชาชนมา ชม ชิม ช้อป ได้ต่อเนื่องถึงวันที่ 29 ม.ค. 60 





วันนี้ (19 มกราคม 2560) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมืองเป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 1/2560
          ที่ประชุมได้รับทราบการประเมินผลการจัดงาน ตลาดคลองผดุงกรุงเกษม ข้างทำเนียบรัฐบาลภายใต้แนวคิด “ตลาดนัดวิถีวิทย์ 2560” จัดโดยกระทรวงวิทยาศาสตร์และเทคโนโลยี ด้วยความร่วมมือของสำนักเลขาธิการนายกรัฐมนตรี ระหว่างวันที่ 9 - 29 มกราคม 2560 เวลา 10.00 - 19.00 น. โดยเปิดทุกวันไม่เว้นวันหยุดราชการหรือวันนักขัตฤกษ์ ทั้งนี้ ณ วันที่ 19 มกราคม 2560 มีรายได้กระจายสู่ชุมชนกว่า 18.2 ล้านบาท จึงขอเชิญชวนประชาชนมา ชม ชิม ช้อป สินค้าราคาย่อมเยาได้จนกระทั่งถึง วันที่ 29 มกราคม 2560
          นอกจากนี้ ที่ประชุมได้พิจารณาและมีมติเห็นชอบมอบหมายให้กระทรวงสาธารณสุข จัดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “เมืองสุขภาพดี วิถีไทย” โดยจัดขึ้นระหว่างวันที่  6 – 26 กุมภาพันธ์ 2560 ซึ่งมีรายละเอียดโดยสรุป คือ
          การส่งเสริมด้านการตลาด เช่น มีการจัดจำหน่ายเวชสำอาง อาหารเสริม ยา เครื่องดื่ม wellness package (สปาน้ำพุร้อน) สวนสมุนไพร และไม้หอมไทย
          บริการทางการแพทย์และสาธารณสุขฟรีแก่ประชาชน เช่น บริการฉีดวัคซีนป้องกันไข้หวัด การดูสุขภาพดวงตา การวัดสายตาประกอบแว่น ตรวจสุขภาพผิว ชะลอวัย และการแพทย์แผนจีน
          ภูมิปัญญาไทย มีการนำนวัตกรรมและภูมิปัญญาในท้องถิ่นมาจัดแสดงและจัดจำหน่าย เช่น หมอพื้นบ้านไทยเหยียบเหล็กแดง นวดขิดเส้น ตอกเส้น การนวดไทย พริกแกงไทยต้านมะเร็ง Package มารดาหลังคลอด ลด 30% และคอร์สเจ้าสาว ลด 30%
          อาหาร Clean Food Good Taste โดย มีการจำหน่ายอาหารรสชาติเด็ดจาก 4 ภูมิภาค พร้อมมีตลาดริมคลองฯ ช่วงบ่าย 3 โมงเย็นของทุกวัน รวมถึงเมนูต้านมะเร็ง และไอศรีมกล้วย
          อภัยภูเบศร์ มีบ้านเล่าเรื่องเมืองสมุนไพร พร้อมอาหาร และเครื่องดื่มสีสันจากสมุนไพรไทย เด็กรับประทานได้และผู้ใหญ่รับประทานดี
          เวทีกลาง จะมีการแสดงและการสาธิตต่าง ๆ เช่น สาธิตสปา@โฮม สาธิตเครื่องหอมกระตุ้นรัก สาธิตเรื่องกล้วยสวยด้วยมือเรา บ้านนี้มีรักษ์ ขยับกายสบายชีวี ประโยชน์ ของ “งาดำ” กฤษณาสมุนไพรมูลค่าหมื่นล้านบาท เครื่องเทศไทยก้าวไกลสู่สากล
          นอกจากนี้ในการจัดงานดังกล่าวในแต่ละสัปดาห์นั้น จะมีรูปแบบที่แตกต่างกันไป และน่าสนใจ ดังนี้
          สัปดาห์ที่ 1 (6 - 12 ก.พ. 60) เรื่องข้าว ได้แก่ จะมีการจำหน่ายอาหารเสริมสุขภาพ เครื่องสำอาง เทคโนโลยี การตลาดและมาตรฐานสากล
          สัปดาห์ที่ 2 (13 - 19 ก.พ. 60) สมุนไพรไทย ได้แก่ ยาไทย (ยาหอม ยาหม่อง ยาดม น้ำมันนวด   ลูกประคบ) สมุนไพรสำหรับสัตว์ อาหารเสริม(เครื่องแกงไทย) และเครื่องดื่ม(ชาสมุนไพร)
          สัปดาห์ที่ 3 (20 - 26 ก.พ. 60) นวัตกรรมสมุนไพรไทย ได้แก่ น้ำมันหอมระเหย เครื่องสำอาง และสปา เทคโนโลยีการผลิตสมุนไพรไทยและบรรจุภัณฑ์ กิจกรรมการประกวดอาหารและขนมที่ทำจากสมุนไพรไทย
          
*******************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1420