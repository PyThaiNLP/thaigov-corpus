รัฐบาลไทย-ข่าวทำเนียบรัฐบาล-รมต.นร.ออมสิน เป็นประธานปิด “โครงการจิตอาสา สปน. ตามรอยพ่อ ทำความดี ถวายเป็นพระราชกุศล” พร้อมเปิดกิจกรรม “Big Cleaning” บริเวณพื้นที่ใกล้เคียงสำนักงานปลัดสำนักนายกรัฐมนตรี







                                วันพุธที่ 28 ธันวาคม 2559                              





    166  













   รมต.นร.ออมสิน เป็นประธานปิด “โครงการจิตอาสา สปน. ตามรอยพ่อ ทำความดี ถวายเป็นพระราชกุศล” พร้อมเปิดกิจกรรม “Big Cleaning” บริเวณพื้นที่ใกล้เคียงสำนักงานปลัดสำนักนายกรัฐมนตรี
 

   รมต.นร.ออมสิน เป็นประธานปิด “โครงการจิตอาสา สปน. ตามรอยพ่อ ทำความดี ถวายเป็นพระราชกุศล” พร้อมเปิดกิจกรรม “Big Cleaning” บริเวณพื้นที่ใกล้เคียงสำนักงานปลัดสำนักนายกรัฐมนตรี 





              วันนี้ 28 ธันวาคม 2559 เวลา 9.30 น. ณ บริเวณหน้าอาคารสำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานในพิธีปิด “โครงการจิตอาสา สปน. ตามรอยพ่อ ทำความดี ถวายเป็นพระราชกุศล”ทั้งนี้ โดยมี นายจิรชัย มูลทองโร่ย ปลัดสำนักนายกรัฐมนตรี พร้อมคณะผู้บริหารฯ กลุ่มจิตอาสา และข้าราชการ รวมทั้งเจ้าหน้าที่เข้าร่วมกิจกรรมเป็นจำนวนมาก ตลอดจนได้ร่วมกิจกรรมทำความสะอาดหรือ “Big Cleaning” เพื่อทำความสะอาดพื้นที่ในบริเวณอาคารสำนักงานปลัดสำนักนายกรัฐมนตรีและสถานที่โดยรอบที่ใช้ในการจัดทำถุง “ข้าวพอเพียง” เพื่อให้มีความสะอาดเรียบร้อยและกลับคืนสู่สภาพเดิม
          โอกาสนี้ รัฐมนตรีประจำสำนักนายกรัฐมนตรี ได้กล่าวขอบคุณหน่วยงานทั้งภาครัฐ เอกชน หน่วยงานสมาคมต่าง ๆ และประชาชนที่มีจิตอาสา ที่ได้ร่วมกันเพื่อสนับสนุนการจัดทำถุง “ ข้าวพอเพียง” ตั้งแต่ปลายเดือนตุลาคมที่ผ่านมา มียอดผู้มาลงทะเบียนแล้วกว่า 45,073 คน มียอดจัดทำถุงข้าวพอเพียงจนถึงวันนี้จำนวน 3,330,850 ถุง ซึ่งสำนักงานปลัดสำนักนายกรัฐมนตรีได้นำถุงข้าวพอเพียงไปมอบให้กับพี่น้องประชาชนที่เดินทางมาถวายสักการะพระบรมศพพระบาทสมเด็จพระปรมินทรมหาภูมิพลอดุลยเดช ณ พระที่นั่งดุสิตมหาปราสาทในพระบรมมหาราชวัง ตั้งแต่วันที่ 29 ตุลาคม 2559 จนกระทั่งถึงวันที่ 19 มกราคม 2560
          จากนั้น ปลัดสำนักนายกรัฐมนตรี ได้กล่าวเพิ่มเติมว่าทางสำนักงานปลัดสำนักนายกรัฐมนตรีได้ดำเนิน “โครงการจิตอาสา สปน. ตามรอยพ่อ ทำความดี ถวายเป็นพระราชกุศล” เพื่อแสดงความอาลัยและน้อมเกล้าถวายแด่พระบาทสมเด็จพระปรมินทรมหาภูมิพลอดุลยเดช ด้วยการจัดทำถุง “ข้าวพอเพียง” เพื่อมอบให้กับพี่น้องประชาชนที่เดินทางเข้าถวายสักการะพระบรมศพพระบาทสมเด็จพระปรมินทรมหาภูมิพลอดุลยเดช ณ พระที่นั่งดุสิตมหาปราสาท ในพระบรมมหาราชวัง ระหว่างวันที่ 29 ตุลาคม 2559 – 19 มกราคม 2560 เพื่อเป็นที่ระลึกแห่งความทรงจำและให้ยึดมั่นในความพอเพียงตามหลักปรัชญาเศรษฐกิจพอเพียงที่พระบาทสมเด็จพระปรมินทรมหาภูมิพลอดุลยเดชได้พระราชทานแก่ประชาชนชาวไทยไว้
          อนึ่ง รัฐมนตรีประจำสำนักนายกรัฐมนตรีได้มอบประกาศนียบัตรดังกล่าวแก่ปลัดสำนักนายกรัฐมนตรี เพื่อนำไปมอบให้กับกลุ่มจิตอาสาเหล่านั้นต่อไป พร้อมทั้งร่วมกิจกรรม “Big Cleaning” เพื่อทำความสะอาดพื้นที่โดยรอบบริเวณสำนักงานปลัดสำนักนายกรัฐมนตรี รวมทั้งปลูกกล้วยไม้บริเวณโคนต้นไม้อีกด้วย
**************************************
                    กลุ่มประชาสัมพันธ์และเผยแพร่ สำนักโฆษก         



ที่มา : http://www.thaigov.go.th/news/contents/details/1145