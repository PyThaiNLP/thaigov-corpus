รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 3/2560







                                วันพุธที่ 25 มกราคม 2560                              





    157  













   รมต.นร. ออมสินฯ เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 3/2560
 

   นายออมสิน ชีวะพฤกษ์ รัฐมนตรีประจำสำนักนายกรัฐมนตรี ได้เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 3/2560 





              วันนี้ (24 มกราคม 2560) เวลา 16.00 น. ณ ห้องประชุม 109 อาคารสำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี ได้เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 3/2560
          ภายหลังเลิกประชุมเวลาประมาณ 18.00 น. รัฐมนตรีประจำสำนักนายกรัฐมนตรี มอบหมาย นายสมพาศ นิลพันธ์ รองปลัดสำนักนายกรัฐมนตรีแถลงผลการประชุมฯ ว่า
          ที่ประชุมมีมติเห็นชอบการช่วยเหลือพี่น้องประชาชนที่บ้านเรือนได้รับความเสียหายจาก ปัญหาน้ำท่วมทางภาคใต้ โดยได้มีการแบ่งเกณฑ์การพิจาณาความเสียหายไว้ 3 ส่วน 1.บ้านเสียหายทั้งหลัง 2.บ้านเสียหายมาก 3.บ้านเสียหายน้อย ซึ่งทางกรมป้องกันและบรรเทาสาธารณภัย ได้ลงไปสำรวจพื้นที่ในทุกจังหวัดทางภาคใต้ที่ประสบภัยน้ำท่วมแล้วตั้งแต่วันที่ 1 มกราคม 2560 จนถึงปัจจุบันนี้ โดยได้สรุปยอดบ้านที่เสียหายทั้งหลัง จนถึงขณะอยู่ที่ 272 หลัง บ้านเสียหายมาก 645 หลัง และบ้านเสียหายเล็กน้อย 8,932 หลัง
          พร้อมกันนี้ ในส่วนเกณฑ์การช่วยเหลือดังกล่าวนั้น ประชาชนที่ประสบปัญหาภัยน้ำท่วมที่บ้านเรือนเสียหายทั้งหลังประมาณ 60 - 100% รัฐบาลจะช่วยเหลือหลังละไม่เกิน 230,000 บาท ซึ่งจะเป็นค่าวัสดุ อุปกรณ์ต่าง ๆ ในการสร้างบ้าน ส่วนบ้านที่เสียหายมาก คือเสียหายประมาณ 30 - 60% รัฐบาลจะให้การช่วยเหลือไม่เกินหลังละ 70,000 บาท ส่วนบ้านที่เสียหายเล็กน้อยประมาณ 30% ลงมา รัฐบาลจะให้การช่วยเหลือไม่เกินหลังละ 15,000 บาท โดยงบประมาณให้ความช่วยเหลือดังกล่าวนั้น จะดำเนินการให้ความช่วยเหลือผ่านผู้ว่าราชการจังหวัด ทั้งนี้ แบบบ้านที่จะสร้างใหม่ทั้งหลังให้ประชาชนที่เดือดร้อนนั้น จะใช้แบบบ้านของกรมโยธาธิการและผังเมือง ซึ่งเป็นมาตรฐานในการก่อสร้างเพื่อบรรเทาความเดือดร้อนของประชาชนโดยเร่งด่วนต่อไป
     
*************************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1463