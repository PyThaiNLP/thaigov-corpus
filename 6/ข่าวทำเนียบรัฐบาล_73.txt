รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานในพิธีปิดงาน "ตลาดนัดวิถีวิทย์ 2560"    ณ ตลาดคลองผดุงกรุงเกษม ข้างทำเนียบรัฐบาล 







                                วันอาทิตย์ที่ 29 มกราคม 2560                              





    141  













   รอง ลธน.ม.เรณูฯ เป็นประธานในพิธีปิดงาน "ตลาดนัดวิถีวิทย์ 2560"    ณ ตลาดคลองผดุงกรุงเกษม ข้างทำเนียบรัฐบาล 
 

   รองเลขาธิการนายกรัฐมนตรีฝ่ายการเมือง เป็นประธานในพิธีปิดตลาดนัดวิถีวิทย์ 2560 จัดโดยกระทรวงวิทยาศาสตร์และเทคโนโลยีและสำนักเลขาธิการนายกรัฐมนตรี สามารถสร้างยอดการจำหน่ายสินค้าภายในงานและยอดการสั่งซื้อไม่ต่ำกว่า 30 ล้านบาท 





          วันนี้ (29 มกราคม 2560) เวลา 15.00 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม เป็นประธานในพิธีปิด “ตลาดคลองผดุง: ภายใต้แนวคิด “ตลาดนัดวิถีวิทย์ 2560” ณ ตลาดคลองผดุงกรุงเกษม ข้างทำเนียบรัฐบาล จัดโดยกระทรวงวิทยาศาสตร์และเทคโนโลยีด้วยความร่วมมือของสำนักเลขาธิการนายกรัฐมนตรี โดยมีรศ.นพ.สรนิต  ศิลธรรม  ปลัดกระทรวงวิทยาศาสตร์และเทคโนโลยี  นายแพทย์สุเทพ  วัชรปิยานันทน์ อธิบดีกรมการแพทย์แผนไทย  คณะผู้บริหารและตัวแทนหัวหน้าส่วนราชการที่เกี่ยวข้องเข้าร่วมงาน  
    ปลัดกระทรวงวิทยาศาสตร์และเทคโนโลยี  กล่าวว่า กระทรวงวิทยาศาสตร์และเทคโนโลยี ได้รับโอกาสเป็นเจ้าภาพในการจัดงาน "ตลาดนัดวิถีวิทย์ 2560” ณ ตลาดคลองผดุงกรุงเกษม ข้างทำเนียบรัฐบาล ระหว่างวันที่ 9 - 29 มกราคม 2560 (รวม 21 วัน)  โดยได้คัดเลือกสินค้าหรือผลิตภัณฑ์ที่ได้รับการสนับสนุนและพัฒนาจากหน่วยงานในสังกัดและหน่วยงานเครือข่ายที่ใช้ความรู้ด้านวิทยาศาสตร์และเทคโนโลยีไปช่วยในการสร้างสรรค์ พัฒนาต่อยอด ปรับปรุงกระบวนการผลิตให้มีความปลอดภัยและได้รับมาตรฐาน  ตลอดจนการนำผลงานนวัตกรรมด้านเครื่องจักร  เครื่องมือ  ที่ผ่านการวิจัยและพัฒนาด้วยฝีมือคนไทยมาจัดจำหน่ายภายในงาน  รวมผลิตภัณฑ์นวัตกรรมที่เข้าร่วมจำหน่ายภายในงานมากกว่า 250 ผลิตภัณฑ์ โดยจัดกลุ่มสินค้า  ผลิตภัณฑ์  ได้แก่  ตลาดชุมชน  สมุนไพรเพื่อสุขภาพ สินค้าเพื่อการเรียนรู้ทางภูมิปัญญา  ฯลฯ  ซึ่งทุกกิจกรรมได้รับความสนใจจากประชาชน  หน่วยงานราชการ และเอกชน รวมถึงผู้ประกอบการ เข้าร่วมงานเป็นจำนวนมาก และมีผลสำเร็จเป็นที่น่าพอใจ   โดยมียอดผู้เข้าร่วมชมงานและเลือกซื้อสินค้า  ผลิตภัณฑ์ภายในงานมากกว่า 70,000 คน  มีประชาชนเข้าร่วมกิจกรรมอบรมถ่ายทอดเทคโนโลยีเพื่อสร้างอาชีพ 20 หลักสูตร   มากกว่า 700 คน  ทั้งนี้ สามารถสร้างยอดการจำหน่ายสินค้าภายในงานและยอดการสั่งซื้อไม่ต่ำกว่า 30 ล้านบาท  และยังส่งผลให้เกิดการเจรจาทางธุรกิจ  โดยเฉพาะเทคโนโลยีโรงไฟฟ้า   ชีวมวลที่มีมูลค่ารวม 100 ล้านบาท     นอกจากนี้  กระทรวงวิทยาศาสตร์และเทคโนโลยียังได้จัดให้มีกิจกรรมพิเศษเพื่อหารายได้ "ปันน้ำใจ" ช่วยเหลือผู้ประสบภัยน้ำท่วมในภาคใต้  ในช่วงวันที่ 14-15 มกราคม 2560 มีประชาชนร่วมปันน้ำใจซื้อสินค้าราคาพิเศษ โดยยอดเงินบริจาคผ่านรัฐบาล จำนวน  61,716 บาท  โดยโอนเงินเข้าบัญชีกองทุนเงินช่วยเหลือผู้ประสบสาธารณะภัยเป็นที่เรียบร้อยแล้ว  
    โอกาสนี้ รองเลขาธิการนายกรัฐมนตรีฝ่ายการเมือง  กล่าวขอบคุณกระทรวงวิทยาศาสตร์ฯ ที่เป็นเจ้าภาพจัดงานในช่วงเดือนมกราคม 2560 และสามารถดำเนินการบรรลุวัตถุประสงค์ตามนโยบายของนายกรัฐมนตรี ได้มีนโยบายให้จัดตลาดคลองผดุงกรุงเกษมเพื่อเพิ่มโอกาส สร้างอาชีพ สร้างรายได้และลดความเหลื่อมล้ำในสังคม พร้อมทั้งให้ผู้ประกอบการรายย่อยได้มีโอกาสมาพบประชาชนโดยตรงในการจัดแสดงและจำหน่ายสินค้าที่เป็นประโยชน์ในการดำรงชีวิตประจำวันในราคาย่อมเยาว์ส่งผลให้มีการกระจายรายได้สู่เศรษฐกิจชุมชนอย่างกว้างขวาง ดังนั้น จึงขอขอบคุณกระทรวงวิทยาศาสตร์และเทคโนโลยีที่ได้มีส่วนร่วมในการจัดงานครั้งนี้ จากนั้น ปลัดกระทรวงวิทยาศาสตร์และเทคโนโลยี ได้ส่งมอบป้ายตลาดคลองผดุงกรุงเกษม ผ่านรองเลขาธิการนายกรัฐมนตรีฝ่ายการเมือง เพื่อส่งมอบต่อให้กับอธิบดีกรมการแพทย์แผนไทย  กระทรวงสาธารณสุข  รับเป็นเจ้าภาพการจัดงาน ฯ ในเดือนถัดไป    พร้อมได้ถ่ายภาพเป็นที่ระลึกร่วมกันกับผู้มาร่วมงานครั้งนี้

สำหรับในเดือนกุมภาพันธ์กระทรวงสาธารณสุขจะจัดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “เมืองสุขภาพดี วิถีไทย” โดยจัดขึ้นระหว่างวันที่ 6 – 26 กุมภาพันธ์ 2560  ตั้งแต่เวลา 10.00 - 19.00 น. โดยมีสินค้าผลิตภัณฑ์ และกิจกรรมต่าง ๆ มากมาย อาทิ การจัดจำหน่ายเวชสำอาง  การบริการทางการแพทย์และสาธารณสุขฟรีแก่ประชาชน  ภูมิปัญญาไทย มีการนำนวัตกรรมและภูมิปัญญาในท้องถิ่นมาจัดแสดงและจัดจำหน่าย  อาหาร Clean Food Good Taste   สำหรับเวทีกลาง จะมีการแสดงและการสาธิต ต่าง ๆ เช่น สาธิตสปา@โฮม สาธิตเครื่องหอมกระตุ้นรัก สาธิตเรื่องกล้วยสวยด้วยมือเรา  บ้านนี้มีรักษ์ ขยับกายสบายชีวี ประโยชน์ ของ “งาดำ” กฤษณาสมุนไพรมูลค่าหมื่นล้านบาท เครื่องเทศไทยก้าวไกลสู่สากล  นอกจากนี้ในการจัดงานดังกล่าวในแต่ละสัปดาห์นั้น จะมีรูปแบบที่แตกต่างกันไป และน่าสนใจ อาทิ สัปดาห์ที่ 1 เรื่องข้าว สัปดาห์ที่ 2 สมุนไพรไทย สัปดาห์ที่ 3 นวัตกรรมสมุนไพรไทย ตลอดจนการให้ความรู้ด้านสุขภาพต่าง ๆ อีกมากมาย   
--------------
กลุ่มประชาสัมพันธ์และเผยแพร่



ที่มา : http://www.thaigov.go.th/news/contents/details/1532