รัฐบาลไทย-ข่าวทำเนียบรัฐบาล-นายกรัฐมนตรี เผย เข้าใจความเสียสละของทหารผ่านศึก พร้อมส่งเสริมสนับสนุนให้ผู้คนเหล่านี้ มีรายได้เลี้ยงครอบครัว







                                วันอังคารที่ 31 มกราคม 2560                              





    190  













   นายกรัฐมนตรี เผย เข้าใจความเสียสละของทหารผ่านศึก พร้อมส่งเสริมสนับสนุนให้ผู้คนเหล่านี้ มีรายได้เลี้ยงครอบครัว
 

   นายกรัฐมนตรี เผย เข้าใจความเสียสละของทหารผ่านศึก พร้อมส่งเสริมสนับสนุนให้ผู้คนเหล่านี้ มีรายได้เลี้ยงครอบครัว
 





   วันนี้ (31 มกราคม 2560) เวลา 09.15 น. ณ ห้องรับรอง ตึกบัญชาการ 1 ทำเนียบรัฐบาล คุณหญิงแสงเดือน ณ นคร ประธานมูลนิธิสงเคราะห์ครอบครัวทหารผ่านศึก ในพระราชูปถัมภ์สมเด็จพระศรีนครินทราบรมราชชนนี นำคณะกรรมการฝ่ายจำหน่ายดอกไม้ พร้อมเหล่าทหารอากาศรุ่นใหม่ เข้าพบ พลเอก ประยุทธ์ จันทร์โอชา นายกรัฐมนตรี เพื่อมอบดอกป๊อปปี้ซึ่งเป็นสัญลักษณ์แสดงความระลึกถึงและเชิดชูเกียรติทหารผ่านศึก เนื่องใน "วันทหารผ่านศึก" 3 ก.พ. นี้

สำหรับ มูลนิธิสงเคราะห์ครอบครัวทหารผ่านศึกฯ นั้น ได้ดำเนินงานสืบเนื่องมาจาก "วันทหารผ่านศึก" โดยทางมูลนิธิสงเคราะห์ครอบครัวทหารผ่านศึก ในพระราชูปถัมภ์สมเด็จพระศรีนครินทราบรมราชชนนี ได้จัดให้มีการจำหน่ายดอกป๊อปปี้ พร้อมกับจัดกิจกรรม "สัปดาห์ดอกป๊อปปี้" ระหว่างวันที่ 28 ม.ค. - 3 ก.พ. พ.ศ. 2560 นี้ รวม 7 วัน โดยจะมีอาสาสมัครเดินสายออกจำหน่ายดอกป๊อปปี้ในราคาดอกละ 20 บาท ในเขตกรุงเทพฯ และปริมณฑล เพื่อนำรายได้สมทบเข้ากองทุน โดยนำรายได้มาสงเคราะห์ครอบครัวทหาร ตำรวจ พลเรือน และอาสาสมัคร ตลอดจนสาธารณกุศลอื่น ๆ ซึ่งนับเป็นโอกาสที่ผู้คนทั้งหลายจะได้แสดงความระลึกถึง และช่วยเหลือทหารผ่านศึกและครอบครัว ด้วยการซื้อดอกป๊อปปี้ที่เป็นสัญลักษณ์ของทหารผ่านศึก ตลอดจนเป็นการรำลึกถึงคุณงามความดีและวีรกรรมของเหล่าทหารหาญเหล่านี้ต่อไป

โอกาสนี้ นายกรัฐมนตรี ได้กล่าวชื่นชมพร้อมกับให้กำลังใจว่า นายกรัฐมนตรีเข้าใจถึงการเสียสละของเหล่าทหารผ่านศึกเหล่านี้ เพราะตัวเองก็เป็นทหารผ่านศึกคนหนึ่งเช่นกัน เป็นความภาคภูมิใจอย่างยิ่งที่ได้ทำเพื่อประเทศชาติและประชาชน พร้อมเป็นกำลังใจให้กับผู้เสียสละเพื่อประเทศชาติทุกคน อีกทั้งนายกรัฐมนตรี ได้อวยพรให้เหล่าทหารอากาศรุ่นใหม่ประสบความสำเร็จในหน้าที่การรับราชการทหารต่อไป และจะเป็นกำลังใจให้บุคคลเหล่านี้ ซึ่งมีความมุ่งมั่นทำงานรับใช้ชาติด้วยความภาคภูมิใจ ซึ่งวันข้างหน้าคนเหล่านี้เติบโตและมีภาระหน้าที่ที่สำคัญต้องรับผิดชอบ เสียสละเพื่อส่วนรวม และที่สำคัญในวันข้างหน้าทหารอากาศรุ่นใหม่นี้ จะเติบโตก้าวหน้าได้เป็นผู้บังคับบัญชาการทหารอากาศได้ในอนาคต

ทั้งนี้ นายกรัฐมนตรี ได้รับซื้อดอกป๊อบปี้ทั้งหมด มอบให้เป็นของขวัญแก่ สื่อมวลชนและเจ้าหน้าที่ทำเนียบรัฐบาล  เพื่อสมทบเข้ากองทุนทหารผ่านศึก ซึ่งเงินจากการจำหน่ายดอกไม้ป๊อปปี้นั้น ส่วนหนึ่งจะนำไปช่วยเหลือผู้ประสบอุทกภัยภาคใต้ และอีกส่วนหนึ่งก็เพื่อนำเงินไปช่วยเหลือผู้ที่เสียสละเพื่อประเทศชาติ อีกด้วย    
 
----------------------------------------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1638