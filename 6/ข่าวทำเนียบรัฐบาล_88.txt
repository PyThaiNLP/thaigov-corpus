รัฐบาลไทย-ข่าวทำเนียบรัฐบาล-รัฐมนตรีว่าการกระทรวงกลาโหมสาธารณรัฐอินโดนีเซีย เข้าเยี่ยมคารวะนายกรัฐมนตรี







                                วันพฤหัสบดีที่ 2 กุมภาพันธ์ 2560                              





    170  





      พิมพ์    
     
    
















   รัฐมนตรีว่าการกระทรวงกลาโหมสาธารณรัฐอินโดนีเซีย เข้าเยี่ยมคารวะนายกรัฐมนตรี
 

   รัฐมนตรีว่าการกระทรวงกลาโหมสาธารณรัฐอินโดนีเซีย เข้าเยี่ยมคารวะนายกรัฐมนตรี 





วันนี้(2 ก.พ. 2560) เวลา 11.00 น. General Ryamizard Ryacudu (พลเอก รามิชาร์ด ราชูดู) รัฐมนตรีว่าการกระทรวงกลาโหมสาธารณรัฐอินโดนีเซีย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
 
นายกรัฐมนตรีกล่าวต้อนรับรัฐมนตรีว่าการกระทรวงกลาโหมอินโดนีเซียในนามรัฐบาลและประชาชนชาวไทย ในโอกาสเดินทางเยือนไทยในฐานะแขกของกระทรวงกลาโหม หวังว่ากระทรวงกลาโหมของทั้งสองฝ่ายจะได้หารือเพื่อแลกเปลี่ยนข้อคิดเห็นในประเด็นซึ่งจะเป็นประโยชน์ร่วมกันของทั้งสองประเทศ นายกรัฐมนตรีกล่าวขอบคุณที่ประธานาธิบดีอินโดนีเซียและภริยา เดินทางมาวางพวงมาลาและถวายสักการะพระบรมศพพระบาทสมเด็จพระปรมินทรมหาภูมิพลอดุลยเดช เมื่อวันที่ 25 ต.ค. 2559 ด้านรัฐมนตรีว่าการกระทรวงกลาโหมอินโดนีเซียกล่าวแสดงความเสียใจต่อการเสด็จสวรรคตของพระบาทสมเด็จพระปรมินทรมหาภูมิพลอดุลยเดช โดยรัฐมนตรีว่าการกระทรวงกลาโหมอินโดนีเซียยังประทับใจเมื่อครั้งพระองค์และสมเด็จพระนางเจ้าสิริกิติ์ พระบรมราชินีนาถ เสด็จฯเยือนอินโดนีเซีย 
 
ความสัมพันธ์ทวิภาคี นายกรัฐมนตรียินดีกับความสัมพันธ์ที่ใกล้ชิดระหว่างไทยกับอินโดนีเซีย ทั้งสองประเทศได้เฉลิมฉลองครบรอบ 65 ปี การสถาปนาความสัมพันธ์ทางการทูตระหว่างกันเมื่อปี 2558 มีการพบปะหารือกันทั้งในระดับรัฐบาลและภาคเอกชน รวมถึงยินดีที่ประธานาธิบดีอินโดนีเซียตอบรับคำเชิญของนายกรัฐมนตรีเยือนไทยอย่างเป็นทางการ เมื่อเดือน ธ.ค. 2559 แต่เนื่องจากเป็นช่วงพระราชพิธีบำเพ็ญพระราชกุศล 100 วัน จึงได้ขอเลื่อนเป็นปี 2560 อย่างไรก็ตาม รัฐบาลจะพิจารณาช่วงเวลาที่เหมาะสมเป็นลำดับแรกเพื่อให้การเยือนเกิดประโยชน์สูงสุดต่อทั้งสองประเทศ 
 
ความร่วมมือด้านการทหาร ทั้งสองฝ่ายต่างยินดีที่กองทัพไทย-อินโดนีเซีย มีความสัมพันธ์อันดีและมีพัฒนาการความร่วมมือทางทหารระหว่างกันอย่างกว้างขวาง ทั้งสองฝ่ายมีการแลกเปลี่ยนข้อมูลด้านการข่าวและมีการแลกเปลี่ยนการเยือนระหว่างผู้นำทางทหารระดับสูงและระดับปฏิบัติงานของทั้งสองกองทัพอย่างต่อเนื่อง นายกรัฐมนตรียังกล่าวขอบคุณกระทรวงกลาโหมอินโดนีเซียที่ตอบรับเข้าร่วมการประชุมผู้บัญชาการทหารเรืออาเซียน (ASEAN Navy Cheifs’ Meeting) ครั้งที่ 11 และกิจกรรมสวนสนามทางเรือนานาชาติ เนื่องในโอกาสครบรอบ 50 ปี การก่อตั้งอาเซียน ซึ่งกองทัพเรือจะเป็นเจ้าภาพ ในเดือน พ.ย. 2560 นอกจากนี้ ทั้งสองฝ่ายยังหารือถึงความร่วมมือในการต่อต้านการก่อการร้าย โดยนายกรัฐมนตรีกล่าวว่า ภัยก่อการร้ายเป็นภัยระดับโลก ดังนั้น ไทย อินโดนีเซีย และสมาชิกอาเซียนจะต้องร่วมกันรับมือกับปัญหาดังกล่าวเพื่อสร้างเสถียรภาพและความมั่นคงของภูมิภาค เพราะหากภูมิภาคเกิดเสถียรภาพจะส่งผลให้การค้าและการลงทุนในภูมิภาคดีขึ้นตามไปด้วย
 
ความร่วมมือด้านการประมง นายกรัฐมนตรีกล่าวว่ารัฐบาลไทยพร้อมร่วมมือกับอินโดนีเซียเพื่อแก้ไขปัญหาด้านประมง ที่ผ่านมานายกรัฐมนตรีได้หารือกับประธานาธิบดีอินโดนีเซียและประสานงานกับรัฐมนตรีว่าการกระทรวงกิจการทางทะเลและประมงอินโดนีเซียในการแก้ไขการทำประมงที่ผิดกฎหมายและลักลอบค้ามนุษย์ในอุตสาหกรรมประมง นายกรัฐมนตรีหวังว่าทั้งสองฝ่ายจะร่วมมือกันแก้ไขปัญหาดังกล่าวร่วมกันต่อไป โอกาสนี้ นายกรัฐมนตรียังขอให้อินโดนีเซียพิจารณาเกี่ยวกับร่างบันทึกความเข้าใจระหว่างไทยกับอินโดนีเซียว่าด้วยความร่วมมือด้านการประมง ซึ่งทั้งสองฝ่ายเห็นชอบในร่างบันทึกความเข้าใจดังกล่าวแล้ว เพื่อเป็นกลไกในการแก้ไขปัญหาการประมงและพิจารณาแนวทางความร่วมมือด้านการประมงในอนาคต



ที่มา : http://www.thaigov.go.th/news/contents/details/1671