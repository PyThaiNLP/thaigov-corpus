รัฐบาลไทย-ข่าวทำเนียบรัฐบาล-ศธ.แถลงข่าวจัดงานวันเด็กแห่งชาติ ปี 2560







                                วันศุกร์ที่ 6 มกราคม 2560                              





    313  













   ศธ.แถลงข่าวจัดงานวันเด็กแห่งชาติ ปี 2560
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการร่วมแถลงข่าวการจัดงานวันเด็กแห่งชาติ ประจำปี 2560 ภายใต้คำขวัญ “ดินแดนแห่งความสุข ตามรอยศาสตร์ของพระราชา” 





 โดยมีดร.ชัยพฤกษ์ เสรีรักษ์ ปลัดกระทรวงศึกษาธิการ และ พ.ต.อ.มนตรี เทศขัน ผู้กำกับการสถานีตำรวจนครบาลดุสิต นายการุณ สกุลประดิษฐ์ เลขาธิการคณะกรรมการการศึกษาขั้นพื้นฐาน ผู้บริหารกระทรวงศึกษาธิการ นักเรียน ผู้ปกครอง และสื่อมวลชน เข้าร่วมกว่า 200 คน
นพ.ธีระเกียรติ เจริญเศรษฐศิลป์ รมว.ศึกษาธิการ กล่าวว่า กระทรวงศึกษาธิการในฐานะเป็นหน่วยงานแกนนำหลักในการจัดงานวันเด็กแห่งชาติมาอย่างต่อเนื่อง ซึ่งปีนี้นับเป็นครั้งที่ 62 จึงเตรียมจัดกิจกรรมฉลองวันเด็กแห่งชาติ ปี 2560 ภายใต้แนวคิด “ดินแดนแห่งความสุข ตามรอยศาสตร์ของพระราชา” เพื่อให้เด็กไทยยึดมั่นในสถาบันชาติ ศาสนา พระมหากษัตริย์ และการปกครองระบอบประชาธิปไตย อันมีพระมหากษัตริย์เป็นประมุข เพื่อให้ประชาชนได้ตระหนักถึงความสำคัญของเด็กและเยาวชน ตลอดจนให้เด็กได้รู้จักหน้าที่ของตน มีระเบียบวินัย มีสุขภาพที่ดีทั้งร่างกายและจิตใจ พร้อมทั้งเป็นการเผยแพร่ปฏิญญาสากลว่าด้วยสิทธิของเด็กด้วย
ส่วนคำขวัญวันเด็กในปีนี้นั้น พล.อ.ประยุทธ์ จันทร์โอชา นายกรัฐมนตรี ได้มอบคำขวัญไว้ว่า “เด็กไทย ใส่ใจศึกษา พาชาติมั่นคง” เพื่อต้องการให้ประชาชนได้เห็นความสำคัญและความต้องการของเด็ก กระตุ้นให้เด็กตระหนักถึงบทบาทของตนและเตรียมพร้อมเป็นกำลังของชาติในอนาคต ที่จะนำพาชาติบ้านเมืองให้เจริญก้าวหน้าและมั่นคงต่อไป
งานฉลองวันเด็กแห่งชาติ ปี 2560 กระทรวงศึกษาธิการกำหนดจัดขึ้นในวันเสาร์ที่ 14 มกราคม 2560 ณ สนามเสือป่า สำนักพระราชวัง ตั้งแต่เวลา 08.30 - 16.30 น. ภายใต้แนวคิด “ดินแดนแห่งความสุข ตามรอยศาสตร์ของพระราชา” โดยความร่วมมือกับภาครัฐและเอกชนร่วมเปิดบูธกิจกรรมกว่า 223 บูธ เพื่อให้เด็กและเยาวชนที่มาร่วมงานได้สัมผัสประสบการณ์อันจะสร้างความประทับใจจากความสุขที่ไม่รู้ลืมจากแผ่นดินของพ่อ โดยเฉพาะพระราชกรณียกิจของพระบาทสมเด็จพระปรมินทรมหาภูมิพลอดุลยเดช ซึ่งเป็นสิ่งสำคัญที่ผู้ใหญ่ควรสร้างการรับรู้ให้กับเด็กและเยาวชนไทยได้สำนึกในพระมหากรุณาธิคุณตลอดไป นอกจากกิจกรรมต่าง ๆ แล้ว กระทรวงศึกษาธิการยังได้จัดพิมพ์หนังสือที่ระลึกในงานวันเด็กแห่งชาติประจำปี 2560 ใช้ชื่อว่า “ต้นกล้าของพ่อ” จำนวน 300,000 เล่ม จำหน่ายราคาเล่มละ 15 บาท โดยเนื้อหาประกอบด้วย ความรักชาติ ศาสนา พระมหากษัตริย์, การเล่าประสบการณ์, การอนุรักษ์สิ่งแวดล้อม, สำนึกรักบ้านเกิด เป็นต้น
ดร.ชัยพฤกษ์ เสรีรักษ์ ปลัดกระทรวงศึกษาธิการ กล่าวถึงกิจกรรมวันเด็กแห่งชาติ ปี 2560 ว่า กระทรวงศึกษาธิการ ได้รับความร่วมมือจากภาครัฐและภาคเอกชนร่วมกันจัดกิจกรรม ทั้งในส่วนกลางและส่วนภูมิภาคทั่วประเทศ โดยในกิจกรรมส่วนกลาง ประกอบด้วย
- กิจกรรมการนำเด็กและเยาวชนดีเด่นและนำชื่อเสียงมาสู่ประเทศชาติ ประจำปี 2560 โดยมีเด็กและเยาวชน จำนวน 779 คน ที่จะเข้าเยี่ยมคารวะและรับโล่รางวัลจาก พล.อ.ประยุทธ์ จันทร์โอชา นายกรัฐมนตรี ในวันพุธที่ 11 มกราคม 2560 ที่ตึกสันติไมตรี ทำเนียบรัฐบาล 
- กิจกรรมการฉลองวันเด็กแห่งชาติ ปี 2560 ในวันเสาร์ที่ 14 มกราคม 2560 เวลา 08.00 - 16.30 น. ที่สนามเสือป่า สำนักพระราชวัง โดย พล.อ.ประยุทธ์ จันทร์โอชา นายกรัฐมนตรี รับเชิญเป็นประธานเปิดงาน ในเวลา 08.30 น. โดยจัดขึ้นภายใต้แนวคิด “ดินแดนแห่งความสุข ตามรอยศาสตร์ของพระราชา” เพื่อเปิดประสบการณ์ใหม่ ๆ ให้เด็กและเยาวชนได้เรียนรู้และลงมือทำผ่านกิจกรรมที่น้อมนำแนวพระราชดำริและคำสอนของพ่อหลวงมาใช้ให้เกิดประโยชน์ในการดำรงชีวิต ซึ่งมีหน่วยงานทั้งภาครัฐและเอกชนมาร่วมกันเปิดบูธกว่า 20 หน่วยงาน 233 บูธ โดยแบ่งเป็น 6 สถานี คือ
  สถานีที่ 1 เวทีกลาง (Main Stage) เป็นสถานีกิจกรรมหลัก ประกอบด้วยกิจกรรมพิธีเปิดงาน สัมภาษณ์พูดคุยกับศิลปินดารา การแสดง ฉายภาพยนตร์แอนิเมชั่นเรื่องพระมหาชนก เป็นต้น
  สถานีที่ 2 สถานีพระอัจฉริยภาพ (King Bhumibol Adulyadej’s Talents) เน้นการแสดงให้เห็นถึงพระอัจฉริยภาพของพระบาทสมเด็จพระปรมินทรมหาภูมิพลอดุลยเดช อาทิ ด้านกีฬา ด้านดนตรี ด้านงานศิลปะวาดภาพ/ถ่ายภาพ ด้านภาษา และด้านวรรณกรรม
  สถานีที่ 3 สถานีพอเพียง (Philosophy of Sufficiency Economy) เน้นกิจกรรมเรียนรู้เข้าใจรูปแบบและความหมายของความพอเพียง ความพอมี พอกิน พอใช้ในทุกรูปแบบการดำรงชีวิต 
  สถานีที่ 4 สถานีนวัตกรรม (Innovation) เน้นกิจกรรมแสดงพระอัจฉริยภาพพระบาทสมเด็จพระปรมินทรมหาภูมิพลอดุลย ด้านการทรงงานประดิษฐ์ คิดค้นต่าง ๆ อาทิ เรือใบ กังหันน้ำชัยพัฒนา เป็นต้น 
  สถานีที่ 5 สถานีธรรมมะจากพระราชา (King Bhumibol Adulyadej’s Dhamma) เน้นกิจกรรมให้ความรู้เรื่องของธรรมะของพระราชา ด้วยพระบาทสมเด็จพระปรมินทรมหาภูมิพลอดุลยเดชทรงเป็นผู้ที่ได้ศึกษาและปฏิบัติธรรมในพระพุทธศาสนาจนรอบรู้หลักธรรมอย่างละเอียด แจ่มแจ้ง และลึกซึ้ง โดยมีกิจกรรม อาทิ การฝึกจิตโดยพระอาจารย์ ธัมมทีโป ภิกขุ กิจกรรมรับฟังธรรมจากพระราชา จากพระอาจารย์ประสงค์ ปริปุณโณ อดีตเจ้าอาวาสวัดป่าชิคาโก สหรัฐอเมริกา เป็นต้น
  สถานีที่ 6 สถานีอิงลิชฟอร์ ฟัน (English for Fun) เน้นกิจกรรมเพิ่มพูนความรู้จากการศึกษาเล่าเรียนจากตำราและในโรงเรียน จากการเรียนรู้การใช้ชีวิต โดยมีกิจกรรม อาทิ เกม Crossword ตอบปัญหาและเล่นเกม กิจกรรมสนทนากับครูสอนภาษาอังกฤษชื่อดัง แอนดรูว์ บิ๊ก เป็นต้น
โดยมีไฮไลท์ภายในงาน คือนายกรัฐมนตรีแจกของขวัญให้เด็ก, การเขียนไปรษณียบัตร “คำสัญญา..ทำดีถวายในหลวงรัชกาลที่ 9” และเขียนชื่อ-ที่อยู่ส่งกลับให้ตัวเอง กิจกรรมเวทีกลาง เช่น การฉายภาพยนตร์แอนิเมชั่นเรื่องพระมหาชนก เป็นต้น
พ.ต.อ.มนตรี เทศขัน ผู้กำกับการสถานีตำรวจนครบาลดุสิต กล่าวว่า ได้เตรียมความพร้อมสำหรับการดูแลรักษาความปลอดภัยให้กับผู้เข้าร่วมงานอย่างเต็มอัตรากำลัง โดยจัดกำลังเจ้าหน้าที่ดูแลรักษาความปลอดภัยและอำนวยความสะดวกทั้งภายในและโดยรอบบริเวณงานตลอดช่วงของการจัดงาน ทั้งนี้ขอความร่วมมือพ่อแม่ ผู้ปกครอง เขียนชื่อบุตรหลานพร้อมเบอร์ติดต่อไว้กับตัวเด็ก เพื่อใช้ในการติดต่อสื่อสารกรณีเกิดเหตุพลัดหลงกันด้วย



ที่มา : http://www.thaigov.go.th/news/contents/details/1218