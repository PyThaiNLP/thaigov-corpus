รัฐบาลไทย-ข่าวทำเนียบรัฐบาล-"ปนัดดา" เปิดงาน 12 ปี รำลึกพระมหากรุณาธิคุณ พระราชทานมหาวิทยาลัยเทคโนโลยีราชมงคลล้านนา







                                วันพฤหัสบดีที่ 19 มกราคม 2560                              





    210  













   "ปนัดดา" เปิดงาน 12 ปี รำลึกพระมหากรุณาธิคุณ พระราชทานมหาวิทยาลัยเทคโนโลยีราชมงคลล้านนา
 

    ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เป็นประธานเปิดงานและปาฐกถาพิเศษ เรื่อง "พระมหากรุณาธิคุณสถิตเสถียรในดวงใจปวงชนชาวไทย"  เนื่องในโอกาสฉลองครบรอบ 12 ปี วันคล้ายวันสถาปนามหาวิทยาลัยเทคโนโลยีราชมงคลล้านนา 





 โดยมี รศ.ดร.นำยุทธ สงค์ธนาพิทักษ์ อธิการบดีมหาวิทยาลัยเทคโนโลยีราชมงคลล้านนา และนายประจวบ กันธิยะ รองผู้ว่าราชการจังหวัดเชียงใหม่ กล่าวต้อนรับ
ม.ล.ปนัดดา ดิศกุล ให้สัมภาษณ์ภายหลังพิธีเปิดว่า วันที่ 18 มกราคม 2560 ถือได้ว่าเป็นวันครบรอบแห่งความภาคภูมิใจนับจากที่มหาวิทยาลัยเทคโนโลยีราชมงคลล้านนาได้รับพระราชทานพระมหากรุณาธิคุณจากพระบาทสมเด็จพระปรมินทรมหาภูมิพลอดุลยเดช รัชกาลที่ 9 สถาปนาสถาบันเทคโนโลยีราชมงคล วิทยาเขตล้านนา ขึ้นเป็นมหาวิทยาลัยเทคโนโลยีราชมงคลล้านนา
ด้วยน้อมสำนึกในพระมหากรุณาธิคุณ จึงได้พร้อมใจจัดงานวันสถาปนามหาวิทยาลัยเทคโนโลยีราชมงคลล้านนานี้ขึ้น โดยเน้นการพัฒนาศักยภาพของทรัพยากรมนุษย์เพื่อจะเป็นกำลังใจสำคัญในการพัฒนาภาคอุตสาหกรรม ขับเคลื่อนเศรษฐกิจของประเทศ ซึ่งจะเป็นส่วนหนึ่งในการยกระดับชีวิต เชื่อมั่นว่าสิ่งเหล่านี้ จะนำพาคนไทยก้าวข้ามกับดักรายได้ปานกลางด้วยการเพิ่มศักยภาพทรัพยากรมนุษย์ของประเทศ เพื่อจะขับเคลื่อนภาคอุตสาหกรรม ภาคการค้าของประเทศในยุคเศรษฐกิจดิจิทัลและความคิดสร้างสรรค์ได้อย่างเต็มศักยภาพ ภายใต้ความรู้ความสามารถและวิทยาการสมัยใหม่ และความเห็นอกเห็นใจในฐานะที่เป็นคนไทยด้วยกัน
เนื่องในโอกาสวันสถาปนามหาวิทยาลัยครบรอบ 12 ปีนี้ มหาวิทยาลัยจึงได้จัดกิจกรรมน้อมรำลึกในพระมหากรุณาธิคุณ และเผยแพร่ผลการดำเนินงาน อันเนื่องจากพระราชดำริ โครงการหลวง และโครงการอื่น ๆ ที่เกี่ยวข้อง ตลอดจนการประชุมสัมมนาทางวิชาการ โดยมีวัตถุประสงค์เพื่อส่งเสริมให้คณาจารย์ บุคลากร และนักศึกษา ได้แสดงออกถึงความจงรักภักดีต่อสถาบัน ตลอดจนเป็นการเผยแพร่ผลงานชื่อเสียงและเกียรติยศประวัติอันดีงามของมหาวิทยาลัยให้เป็นที่ประจักษ์แก่สาธารณชนอย่างกว้างขวาง
โดยกิจกรรมภายในงานประกอบด้วย การจัดแสดงนิทรรศการนักปฏิบัติผู้ยิ่งใหญ่ของแผ่นดิน นิทรรศการถวายความรำลึกถึงพระบาทสมเด็จพระปรมินทรมหาภูมิพลอดุลยเดช การจัดแสดงผลงานโครงการหลวง โครงการอันเนื่องมาจากพระราชดำริ การแข่งขันทักษะทางวิชาการ นิทรรศการนักปฏิบัติผู้ยิ่งใหญ่ของแผ่นดิน นิทรรศการสายน้ำแห่งนวัตกรรม การเสวนาทางวิชาการหัวข้อ การจัดการศึกษาหลากหลายรูปแบบ ดนตรีในสวน "บทเพลงของพ่อ" กาดมั่วคัวกิ๋นย้อนถิ่นล้านนา และกิจกรรมอื่นๆ อีกมากมาย



ที่มา : http://www.thaigov.go.th/news/contents/details/1406