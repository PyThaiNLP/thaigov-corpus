รัฐบาลไทย-ข่าวทำเนียบรัฐบาล-รมว.ศธ.รับฟังปัญหาโรงเรียน ICU ที่ รร.อนุบาลนนทบุรี







                                วันจันทร์ที่ 6 กุมภาพันธ์ 2560                              





    220  













   รมว.ศธ.รับฟังปัญหาโรงเรียน ICU ที่ รร.อนุบาลนนทบุรี
 

   นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยคณะ ซึ่งเป็นโรงเรียนที่สมัครเข้าร่วมโครงการ "โรงเรียนที่ต้องการความช่วยเหลือและพัฒนาเป็นพิเศษอย่างเร่งด่วน" 





 โดยมีนายนิสิต จันทร์สมวงศ์ ผู้ว่าราชการจังหวัดนนทบุรี, ดร.พรพรรณ อินทรประเสริฐ ผู้อำนวยการโรงเรียน คณะกรรมการสถานศึกษา ตลอดจนเครือข่ายผู้ปกครอง ให้การต้อนรับและร่วมหารือในครั้งนี้
นพ.ธีระเกียรติ เจริญเศรษฐศิลป์ กล่าวว่า การตรวจเยี่ยมโรงเรียนในครั้งนี้ กระทรวงศึกษาธิการได้เข้ามารับทราบปัญหาของโรงเรียนอนุบาลนนทบุรี เนื่องจากอาคารเรียนและพื้นที่ในบริเวณโรงเรียนดังกล่าว จะต้องได้รับการบูรณะซ่อมแซม ซึ่งอาจส่งผลกระทบต่อสภาพแวดล้อมและสถานที่เรียนของนักเรียน ซึ่งผู้บริหารโรงเรียน ผู้บริหารส่วนราชการ ชุมชน และเครือข่ายผู้ปกครอง ได้ร่วมกันหาทางออกเพื่อแก้ไขปัญหานี้ เพื่อให้สามารถบูรณะซ่อมแซมส่วนที่ชำรุดทรุดโทรม และมีสถานที่ชั่วคราวให้เด็กเรียนหนังสือโดยไม่ต้องงดรับเด็กเข้าเรียน
อย่างไรก็ตาม ทุกฝ่ายยังมีเวลาหารือและเตรียมตัวอีก 2 ปี เพราะคาดว่าจะทำการบูรณะซ่อมแซมอาคารดังกล่าวในปีการศึกษา 2562 จึงย้ำว่าต้องมีการเตรียมการเพื่อรองรับผลกระทบที่จะเกิดขึ้นกับสุขภาวะนักเรียนในอนาคต เช่น ฝุ่นจากการก่อสร้าง ระบบความปลอดภัย การจราจรโดยรอบโรงเรียน เป็นต้น ทุกฝ่ายต้องดำเนินการเตรียมความพร้อมตามที่กฎหมายกำหนด
จากที่กล่าวมาข้างต้นนั้น จะเห็นว่านโยบายโรงเรียน ICU จะดูแลสถานศึกษาอย่างครอบคลุม เพราะไม่ว่าจะเป็นโรงเรียนชั้นนำ หรือโรงเรียนขนาดเล็ก ก็มีปัญหาได้ทั้งสิ้น ดังนั้น สิ่งสำคัญคือ ต้องการให้ชุมชน ผู้ปกครอง และส่วนราชการในท้องถิ่น เข้ามาร่วมกันแก้ไขปัญหา
ทั้งนี้ จากการลงพื้นที่โรงเรียนที่สมัครเข้าร่วมโครงการโรงเรียน ICU ที่ผ่านมาในภูมิภาคต่าง ๆ ทั่วประเทศ พบว่าแต่ละโรงเรียนมีปัญหาต่างกัน เช่น บางโรงเรียนมีผลสัมฤทธิ์ทางการเรียนต่ำมาก, บางโรงเรียนมีเด็กติดยาเสพติดทั้งระดับชั้น, โรงเรียนในภาคเหนือที่อยู่ตั้งอยู่ไกลอินเทอร์เน็ตยังเข้าไม่ถึง, โรงเรียนในภาคตะวันออกเฉียงเหนือบางแห่งต้องการห้องสมุด บางแห่งขาดครู ส่วนโรงเรียนในภาคใต้ก็จะมีปัญหา เพราะได้รับผลกระทบจากอุทกภัย เป็นต้น

ดังนั้น นิยามของโรงเรียน ICU คือโรงเรียนที่ต้องได้รับการแก้ไขอย่างเร่งด่วน หากกระทรวงศึกษาธิการไม่เข้ามาช่วยแก้ปัญหาโรงเรียนเหล่านี้ อาจจะดำเนินการต่อไปไม่ได้ สิ่งเหล่านี้กระทรวงศึกษาธิการ โดยสำนักงานคณะกรรมการการศึกษาขั้นพื้นฐาน (สพฐ.) และภาคเอกชน สามารถร่วมกันดำเนินการแก้ไขได้ แต่บางแห่งอาจจะต้องใช้เวลาแก้ปัญหานาน เพราะเป็นปัญหาที่แก้ยาก ในส่วนของโรงเรียนขนาดเล็กที่สมัครเข้าร่วมโครงการ เมื่อรู้ว่าไม่สามารถดำเนินการต่อได้ ก็มีทางเลือก โดยอาจจะไปควบรวมกับโรงเรียนแม่เหล็ก ซึ่งจะเห็นได้ว่านโยบายโรงเรียน ICU จะสอดรับกันอย่างดีกับนโยบายโรงเรียนแม่เหล็กได้อย่างดี



ที่มา : http://www.thaigov.go.th/news/contents/details/1708