รัฐบาลไทย-ข่าวทำเนียบรัฐบาล-กระทรวงทรัพยากรธรรมชาติและสิ่งแวดล้อม จัดอุปสมบทถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช







                                วันจันทร์ที่ 16 มกราคม 2560                              





    305  













   กระทรวงทรัพยากรธรรมชาติและสิ่งแวดล้อม จัดอุปสมบทถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช
 

   กระทรวงทรัพยากรธรรมชาติและสิ่งแวดล้อม (ทส.) จัดอุปสมบท 89 รูป ถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช ครบกำหนดสตมวาร (100 วัน) ณ มหาวิทยาลัยมหาจุฬาลงกรณราชวิทยาลัย อำเภอวังน้อย จังหวัดพระนครศรีอยุธยา 
 





              วันนี้ (16 มกราคม 2560) พระพรหมบัณฑิต อธิการบดี มหาวิทยาลัยมหาจุฬาลงกรณราชวิทยาลัย เมตตาเป็นประธานฝ่ายสงฆ์ และ พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ให้เกียรติเป็นประธานฝ่ายฆราวาส ในพิธีอุปสมบทฯ โดยมีคณะผู้บริหารระดับสูง ข้าราชการ พนักงาน เจ้าหน้าที่ในสังกัดกระทรวงฯ ตลอดจนผู้บริหาร คณะกรรมการ เจ้าหน้าที่ของมหาวิทยาลัยจุฬาลงกรณราชวิทยาลัย และคณะญาติธรรมร่วมอนุโมทนาบุญกุศลในโอกาสนี้
            โครงการอุปสมบทถวายเป็นพระราชกุศลฯ ในครั้งนี้ มีข้าราชการ พนักงาน ลูกจ้างประจำ ลูกจ้างชั่วคราว พนักงานรัฐวิสาหากิจและองค์กรมหาชน ในสังกัดกระทรวงฯ ร่วมอุปสมบท จำนวน 89 รูป โดยทั้ง 89 รูป จะได้รับการศึกษาเกี่ยวกับพระธรรมวินัย การประพฤติปฏิบัติตนอย่างชาวพุทธที่ถูกต้อง ตลอดจนได้เจริญจิตภาวนาถวายพระราชกุศล แด่พระบาทสมเด็จพระปรมินทรมหาภูมิพลอดุลยเดช รวมกำหนดระยะเวลา 9 วัน คือ ระหว่างวันที่ 16 มกราคม ถึง 24 มกราคม 2560 และมีกำหนดลาสิกขาบทในวันที่ 25 มกราคม 2560
            ทั้งนี้ สำหรับกำหนดการพิธีบรรพชา - อุปสมบท มีดังนี้
            - วันอาทิตย์ที่ 15 มกราคม 2560 กำหนดให้มีพิธีซ้อมขานนาค พิธีขอขมาผู้มีอุปการคุณ ผู้มีเกียรติ ผู้ปกครอง บิดา - มารดา และพิธีปลงผม ณ มหาวิทยาลัยมหาจุฬาลงกรณราชวิทยาลัย
            - วันจันทร์ที่ 16 มกราคม 2560 กำหนดพิธีบรรพชา - อุปสมบท โดยในช่วงเช้า กำหนดพิธีบรรพชาเป็นสามเณร ณ มหาวิทยาลัยมหาจุฬาลงกรณราชวิทยาลัย จากนั้น ในช่วงบ่าย กำหนดพิธีอุปสมบท ณ วัดมหาธาตุยุวราชรังสฤษฏิ์ จำนวน 44 รูป และ วัดประยุรวงศาวาส จำนวน 45 รูป หลังจากนั้น พระภิกษุสงฆ์ ทั้ง 89 รูป เดินทางกลับไปศึกษาเกี่ยวกับพระธรรมวินัย เจริญจิตภาวนา และจำวัด ณ มหาวิทยาลัยมหาจุฬาลงกรณราชวิทยาลัย อำเภอวังน้อย จังหวัดพระนครศรีอยุธยา การดำเนินงานในครั้งนี้ ได้รับความร่วมมือจากคณะทำงานและเจ้าหน้าที่ของกระทรวงทรัพยากรธรรมชาติและสิ่งแวดล้อม และได้รับความเมตตาจากพระพรหมบัณฑิต อธิการบดีมหาวิทยาลัยมหาจุฬาลงกรณราชวิทยาลัย ผู้บริหาร คณะกรรมการ และเจ้าหน้าที่มหาวิทยาลัยมหาจุฬาลงกรณราชวิทยาลัย ในการให้ความอนุเคราะห์ดำเนินงานร่วมกันจนสำเร็จลุล่วงด้วยดี  



ที่มา : http://www.thaigov.go.th/news/contents/details/1369