รัฐบาลไทย-ข่าวทำเนียบรัฐบาล-รมว.ทส. เปิดงานสัมมนาและมอบรางวัลสถานประกอบการอุตสาหกรรมต้นแบบฯด้านการบริหารจัดการน้ำ (ระดับประเทศ) 







                                วันศุกร์ที่ 27 มกราคม 2560                              





    303  













   รมว.ทส. เปิดงานสัมมนาและมอบรางวัลสถานประกอบการอุตสาหกรรมต้นแบบฯด้านการบริหารจัดการน้ำ (ระดับประเทศ) 
 

   กระทรวงทรัพยากรธรรมชาติและสิ่งแวดล้อม เปิดงานสัมมนาและมอบรางวัลสถานประกอบการอุตสาหกรรมต้นแบบฯ ด้านการบริหารจัดการน้ำ (ระดับประเทศ) งานสัมมนาวิชาการและเผยแพร่ผลงานสถาบันน้ำเพื่อความยั่งยืน ประจำปี 2560 (WIS Forum 2017) 





        พลเอก สุรศักดิ์ กาญจนรัตน์ รัฐมนตรีว่าการทรวงทรัพยากรธรรมชาติและสิ่งแวดล้อม ให้เกียรติเป็นประธานในพิธีเปิดงานสัมมนาและมอบรางวัลสถานประกอบการอุตสาหกรรมต้นแบบฯ ด้านการบริหารจัดการน้ำ (ระดับประเทศ) งานสัมมนาวิชาการและเผยแพร่ผลงานสถาบันน้ำเพื่อความยั่งยืน ประจำปี 2560 (WIS Forum 2017) โดยมี นายสุพจน์ โตวิจักษณ์ชัยกุล อธิบดีกรมทรัพยากรน้ำบาดาล กล่าวรายงาน ณ ห้องบอลรูม ฮอลล์ เอ ศูนย์การประชุมแห่งชาติสิริกิติ์ กรุงเทพมหานคร 
      สถาบันน้ำเพื่อความยั่งยืน สภาอุตสาหกรรมแห่งประเทศไทย (ส.อ.ท.) จัดสัมมนาวิชาการและเผยแพร่ผลงานสถาบันน้ำเพื่อความยั่งยืน ประจำปี 2560 (WIS Forum 2017) จัดขึ้นระหว่างวันที่ 24 - 26 มกราคม 2560 ณ ห้องบอลรูม ฮอลล์ เอ ศูนย์การประชุมแห่งชาติสิริกิติ์ กรุงเทพมหานคร เพื่อน้อมรำลึกในพระมหากรุณาธิคุณ อันหาที่สุดมิได้ของพระบาทสมเด็จพระปรมินทรมหาภูมิพลอดุลยเดชที่ได้ทรงประกอบพระราชกรณียกิจนานัปการ ด้านการบริหารจัดการน้ำ อันเป็นคุณประโยชน์แก่ประเทศชาติและพสกนิกรชาวไทยอย่างล้นพ้น และการนำเสนอผลการดำเนินงานโครงการสร้างต้นแบบและขยายเครือข่ายการบริหารจัดการทรัพยากรน้ำบาดาลอย่างมีประสิทธิภาพ ในภาคอุตสาหกรรมด้วยเครื่องมือทางสังคมที่ได้รับการสนับสนุนงบประมาณจากกองทุนพัฒนาน้ำบาดาล กรมทรัพยากรน้ำบาดาล รวมทั้งการส่งเสริมและสนับสนุนความรู้ด้านการบริหารจัดการน้ำจากกรณีศึกษาของหน่วยงานต่าง ๆ
       ทั้งในและต่างประเทศและเผยแพร่ผลงานสถาบันน้ำเพื่อความยั่งยืน ประจำปี 2560 ซึ่งมีผู้เข้าร่วมสัมมนาฯ กว่า 500 คน ในการนี้ กรมทรัพยากรน้ำบาดาล โดยกองทุนพัฒนาน้ำบาดาล สำนักควบคุมกิจการน้ำบาดาล ได้จัดบูธนิทรรศการเกี่ยวกับกองทุนพัฒนาน้ำบาดาล เพื่อให้ความรู้เกี่ยวกับการสนับสนุนทุนในการศึกษาวิจัยด้านน้ำบาดาลและการบริหารจัดการทรัพยากรน้ำบาดาลในครั้งนี้ด้วย



ที่มา : http://www.thaigov.go.th/news/contents/details/1514