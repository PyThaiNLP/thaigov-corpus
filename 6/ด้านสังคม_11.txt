รัฐบาลไทย-ข่าวทำเนียบรัฐบาล-รมว.มท. เผยมหาดไทยจัดโครงการของขวัญปีใหม่ 2560 คัดสรร 14 โครงการที่เป็นประโยชน์ต่อประชาชน นำมามอบความสุข ส่งความห่วงใยถึงพี่น้องคนไทยทั่วประเทศ 







                                วันพุธที่ 28 ธันวาคม 2559                              





    358  













   รมว.มท. เผยมหาดไทยจัดโครงการของขวัญปีใหม่ 2560 คัดสรร 14 โครงการที่เป็นประโยชน์ต่อประชาชน นำมามอบความสุข ส่งความห่วงใยถึงพี่น้องคนไทยทั่วประเทศ 
 

   รมว.มท. เผยมหาดไทยจัดโครงการของขวัญปีใหม่ 2560 คัดสรร 14 โครงการที่เป็นประโยชน์ต่อประชาชน นำมามอบความสุข ส่งความห่วงใยถึงพี่น้องคนไทยทั่วประเทศ  





วันนี้ (28 ธ.ค.59) พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่รัฐบาลได้มอบหมายให้ทุกกระทรวงได้จัดทำโครงการเพื่อมอบเป็น“ของขวัญปีใหม่ให้กับประชาชน” ซึ่งได้ดำเนินการมาอย่างต่อเนื่องตั้งแต่ปี 2559 สำหรับ ในปี 2560 ที่จะถึงนี้ กระทรวงมหาดไทยในฐานะหน่วยงานที่มีหน้าที่ในการบำบัดทุกข์ บำรุงสุข ให้บริการต่างๆ ตามกฎหมายในอำนาจหน้าที่ ตลอดจน ภารกิจด้านการรักษาความสงบเรียบร้อยและดูแลความปลอดภัยในชีวิตและทรัพย์สินของประชาชน จึงได้คัดเลือกงานในภารกิจ ของกระทรวงมหาดไทยที่จะเป็นประโยชน์ต่อพี่น้องประชาชนมาจัดทำเป็นโครงการพิเศษเพื่อมอบเป็นของขวัญปีใหม่ 2560 ผ่าน 14 โครงการสำคัญ
1. ให้บริการจัดทำบัตรประจำตัวประชาชน ให้กับผู้ป่วยติดเตียง คนชรา และผู้พิการที่ไม่สามารถเคลื่อนย้ายได้ โดยอำนวยความสะดวกในการจัดทำบัตรประจำตัวประชาชนเคลื่อนที่ ให้กับกลุ่มเป้าหมายดังกล่าว ดำเนินการตั้งแต่วันที่ 14 ธันวาคม พ.ศ. 2559 เป็นต้นไป (หน่วยงานรับผิดชอบกรมการปกครอง)
2. เร่งรัดงานรังวัดที่ดินเพื่อเพิ่มศักยภาพทางเศรษฐกิจของประเทศ กำหนดเป้าหมาย “ลดระยะเวลางานบริการนัดรังวัดที่ดิน”ของสำนักงานที่ดินลงให้เหลือ 60 วัน เพื่อให้ประชาชนได้รับการนัดรังวัดและรับโฉนดที่ดินได้รวดเร็วขึ้น มีเป้าหมายให้บริการรังวัดที่ดินแก่ประชาชน 138,000 เรื่อง ใน 2 ระยะ คือ ระยะที่ 1 ตั้งแต่วันที่ 3 พฤศจิกายน2559 – 30 เมษายน 2560 ลดระยะเวลาการนัดรังวัดเหลือ 90 วัน และระยะที่ 2 ตั้งแต่วันที่ 1 พฤษภาคม 2560 – 30 กันยายน 2560 ลดระยะเวลาการนัดรังวัดเหลือ 60 วัน โดยดำเนินงานบนหลักของความโปร่งใส ถูกต้อง และมีประสิทธิภาพสูงสุด (หน่วยงานรับผิดชอบกรมที่ดิน)
3. การดูแลความปลอดภัยของประชาชนและนักท่องเที่ยวในการใช้อาคารและเครื่องเล่น โดยจัดทำฐานข้อมูลของอาคารประเภทต่างๆ ดังนี้ 1. อาคารที่เข้าข่ายต้องทำการตรวจสอบตามกฎหมายควบคุมอาคารมี 9 ประเภท จำนวน 17,759 อาคาร 2. อาคารที่ไม่เข้าข่ายอาคาร 9 ประเภท ได้แก่ อาคารสาธารณะ อาคารอยู่อาศัยรวม หอพัก อาคารที่มีคนใช้สอยเป็นจำนวนมาก อาคารที่พัก หรือรับเลี้ยงเด็ก หรือคนชรา หรือคนพิการแต่มีสภาพการใช้ที่เป็นภยันตราย เพื่อตรวจสอบให้ทุกอาคารมีความปลอดภัยเป็นไปตามหลักเกณฑ์ที่กฎหมายกำหนด และ 3. จัดทำฐานข้อมูลของเครื่องเล่นตามกฎกระทรวงว่าด้วยการควบคุมเครื่องเล่น พ.ศ.2558 จำนวน 214 เครื่อง กำหนดให้แล้วเสร็จภายในเดือนกันยายน 2560 (หน่วยงานรับผิดชอบกรมโยธาธิการและผังเมือง)
4. ประชารัฐร่วมใจ คลองสวยน้ำใส ไร้ผักตบชวา บูรณาการทุกภาคส่วนเดินหน้ากำจัดผักตบชวาในแหล่งน้ำทุกแห่ง   ทั่วประเทศที่มีกว่า 6.2 ล้านตัน ระยะที่ 1 มาตรการปราบปรามดำเนินการกำจัดผักตบชวาให้ได้ไม่น้อยกว่าร้อยละ 80 หรือประมาณ 5 ล้านตัน ภายในเดือนมีนาคม 2560 และระยะที่ 2 มาตรการป้องกัน ตั้งแต่เดือนเมษายน –กันยายน 2560 เน้นไม่ให้ผักตบชวาขยายพันธุ์ได้อีก (หน่วยงานรับผิดชอบกรมโยธาธิการและผังเมือง)
5. แบบบ้านสานฝันของขวัญปีใหม่คนไทยมีความสุขปี 2560 มอบแบบบ้านในชื่อ “แบบบ้านไทยพอเพียง” รวม 10 แบบ เพื่อให้ประชาชนนำไปใช้ก่อสร้างบ้านได้ตามขนาดครอบครัว งบประมาณ และความเหมาะสมของลักษณะภูมิศาสตร์ท้องถิ่น เป็นการเพิ่มทางเลือก ลดรายจ่าย ขยายโอกาส และอำนวยความสะดวกให้กับพี่น้องประชาชน พร้อมจัดพิมพ์แจกจ่ายอีกจำนวน 10,000 เล่ม นอกจากนี้ยังจัดตั้ง “คลินิกบ้าน” เพื่อให้คำปรึกษาแก่ประชาชนในเรื่องปัญหาการก่อสร้างบ้าน สอบถามเพิ่มเติมได้ที่ สำนักงานโยธาธิการและผังเมืองจังหวัด ทุกจังหวัดทั่วประเทศ (หน่วยงานรับผิดชอบกรมโยธาธิการและผังเมือง)
6. OTOP Trader สร้างคน สร้างงาน สร้างรายได้สู่เศรษฐกิจฐานราก จัดหาช่องทางการตลาด สร้างตัวแทนจำหน่าย กระจายสินค้า และสร้างเครือข่ายในการจำหน่ายสินค้า OTOP ระดับ 1 - 3ดาว เร่งช่วยเหลือกลุ่มผู้ผลิต ผู้ประกอบการฐานรากทั้งด้านการผลิต การเข้าถึงแหล่งทุน การตลาด และช่องทางในการจำหน่ายให้เพิ่มมากขึ้น ดำเนินการต่อเนื่องตลอดปี 2560 (หน่วยงานรับผิดชอบกรมการพัฒนาชุมชน)
7. รวมพลังชาวไทย สร้างประเทศไทยไร้ขยะ จัดกิจกรรมรณรงค์คัดแยกขยะมูลฝอยในครัวเรือน และการนำกลับมาใช้ประโยชน์ โดยกำหนดจัดกิจกรรม Kick off ในช่วงเดือนมกราคม 2560 และ Big Cleaning ในวันสำคัญต่างๆ เพื่อทำความสะอาดและรักษาความเป็นระเบียบเรียบร้อยในสถานที่ หรือทางสาธารณะ (หน่วยงานรับผิดชอบกรมส่งเสริมการปกครองท้องถิ่น)
8. มหาดไทยห่วงใยผู้มีรายได้น้อย ลดดอกเบี้ยรับจำนำ ในช่วงเทศกาลปีใหม่ โดยสถานธนานุบาลขององค์กรปกครองส่วนท้องถิ่น จำนวน 234 แห่ง ได้กำหนดมาตรการลดดอกเบี้ยเพื่อบรรเทาความเดือดร้อนด้านการเงินของประชาชนที่มีรายได้น้อยในระหว่างวันที่ 1 มกราคม – 28 กุมภาพันธ์ 2560 ดังนี้ 1. เงินต้นไม่เกิน 5,000 บาท คิดอัตราดอกเบี้ยร้อยละ 0.25 ต่อเดือน (จากเดิมร้อยละ 0.50 ต่อเดือน) และ 2. เงินต้นเกิน 5,000 บาท คิดอัตราดอกเบี้ยร้อยละ 0.75 ต่อเดือน (จากเดิมร้อยละ 1 ต่อเดือน) (หน่วยงานรับผิดชอบกรมส่งเสริมการปกครองท้องถิ่น)
9. ขับรถมีน้ำใจ รักษาวินัยจราจร ดำเนินการป้องกันและลดอุบัติเหตุทางถนนช่วงเทศกาลปีใหม่ ภายใต้ 3 กิจกรรม คือ 1. รณรงค์ “ขับรถมีน้ำใจ รักษาวินัยจราจร” แบ่งเป็น 2 ช่วง คือ ช่วงรณรงค์ระหว่างวันที่ 15 - 28 ธันวาคม 2559 และ ช่วงควบคุมเข้มข้นระหว่างวันที่ 29 ธันวาคม 2559 – 4 มกราคม 2560 2. ลดปัจจัยเสี่ยงที่เป็นสาเหตุสำคัญของการเกิดอุบัติเหตุทางถนน 4 ด้าน ประกอบด้วย ด้านคน ด้านถนน ด้านยานพาหนะและด้านสิ่งแวดล้อม 3. ปรับปรุงแก้ไขกฎหมาย กฎกระทรวง ระเบียบ และข้อบังคับที่อยู่ในอำนาจหน้าที่เกี่ยวกับความปลอดภัยทางถนน จำนวน 5 ประเด็น เพื่อให้มีผลบังคับใช้ในช่วงเทศกาลปีใหม่ 2560 ดังนี้ 1) เมาแล้วขับ 2) ขับรถเร็วเกินกว่ากฎหมายกำหนด 3) การได้มาซึ่งใบอนุญาตขับรถ 4) รถโดยสารสาธารณะ และ 5) การคาดเข็มขัดนิรภัย (หน่วยงานรับผิดชอบกรมป้องกันและบรรเทาสาธารณภัย)
10. ปรับปรุงภูมิทัศน์ย่านปากคลองตลาด ให้มีความร่มรื่น สวยงาม ส่งเสริมเอกลักษณ์ของย่านปากคลองตลาดให้มีทางเท้าที่ประชาชนสามารถใช้งานได้อย่างสะดวก ปลอดภัย โดยปรับปรุงภูมิทัศน์ในพื้นที่ถนนจักรเพชร ,ถนนอัษฎางค์, ซอยท่ากลาง, ซอยเอ็มไพร์ และถนนสะพานพุทธ (หน่วยงานรับผิดชอบกรุงเทพมหานคร)
11. คนกรุงเทพฯ รักฟัน (เพื่อผู้สูงวัยฟันดี) โดยให้บริการตรวจสุขภาพช่องปากผู้สูงอายุ ให้คำแนะนำในการใช้อุปกรณ์การทำความสะอาดป้องกันโรคในช่องปาก กลุ่มเป้าหมายเป็นผู้สูงอายุ 50 ปีขึ้นไป ที่มารับบริการทันตกรรม ที่คลินิกทันตกรรมสำนักอนามัย กทม. รวม 70 แห่ง ผู้สูงอายุในชมรมผู้สูงอายุและในชุมชน จำนวน 20,000 คน ดำเนินการระหว่างเดือนกุมภาพันธ์ –กรกฎาคม 2560 และอบรมพัฒนาศักยภาพแกนนำชมรมผู้สูงอายุในการส่งเสริมสุขภาพช่องปากจัดกิจกรรมในเดือนมกราคม – เดือนเมษายน 2560
12. มหาดไทย 5 รัฐกิจสัมพันธ์ รวมพลังสร้างความสุขให้สังคม รัฐวิสาหกิจในสังกัดทั้ง 5 แห่ง จับมือจัดทำโครงการ CSR เพื่อฝึกอบรมอาชีพความปลอดภัยด้านไฟฟ้า และการประกอบอาชีพช่างประปาให้แก่ผู้ต้องขังที่ใกล้พ้นโทษ หรือผู้ต้องขังที่ต้องการอาชีพหลังพ้นโทษ ในเรือนจำหรือทัณฑสถาน จำนวน 7 แห่งๆละ 100 ราย รวม 700 ราย ดำเนินการเดือนมิถุนายน – กันยายน 2560 (หน่วยงานรับผิดชอบ กฟภ. กฟน. กปภ. กปน.และ อต.)
13. ศูนย์ดำรงธรรม นำสุข แก้ทุกข์ 24 ชั่วโมง ศูนย์ดำรงธรรมเปิดบริการพิเศษในช่วงเทศกาลปีใหม่ ระหว่างวันที่ 30 ธันวาคม 2559 – 4 มกราคม 2560 พร้อมให้บริการข้อมูลการเดินทาง สถานที่ท่องเที่ยว เส้นทางจราจร สภาพถนน เส้นทางหลัก เส้นทางรอง ที่ตั้งโรงพยาบาล สถานที่ราชการ และจัดชุดปฏิบัติการเคลื่อนที่เร็วพร้อมให้ความช่วยเหลือแก่ประชาชนในกรณีเร่งด่วนฉุกเฉินตลอด 24 ชม. นอกจากนี้ ศูนย์ดำรงธรรมอำเภอ ยังได้มอบหมายให้เจ้าหน้าที่ประจำจุดอำนวยการความปลอดภัยทางถนนในถนนสายหลักของอำเภอๆ ละ 1 จุด ตลอด 24 ชั่วโมง สำหรับแผนงานในปี 2560 ได้เพิ่มความสะดวกให้แก่ประชาชนในการเข้าใช้บริการมากขึ้น โดยสามารถแจ้งเบาะแส หรือร้องทุกข์ รวมทั้งติดตามเรื่อง ผ่านระบบ smart phone พร้อมยกระดับคุณภาพศูนย์ดำรงธรรมจังหวัดให้เป็น “ศูนย์ราชการสะดวก” GECC (government easy contract center) และ เพิ่มประสิทธิภาพบริการงานศูนย์ดำรงธรรมอำเภอ เพื่อดูแลทุกข์สุขประชาชนถึงระดับฐานรากของชุมชนหมู่บ้าน (หน่วยงานรับผิดชอบสำนักงานปลัดกระทรวงมหาดไทย และกรมการปกครอง)
และสุดท้าย ลำดับที่ 14 คือ โครงการมหาดไทยใสสะอาด ต่อต้านการทุจริต โดยกระทรวงมหาดไทยจะเร่งปลูกฝังค่านิยม และทัศนคติให้บุคลากรในสังกัดให้ยึดหลักคุณธรรม จริยธรรม ความชื่อสัตย์สุจริต น้อมนำหลักปรัชญาของเศรษฐกิจพอเพียงมาใช้การปฏิบัติงานและการดำรงชีวิต เป็นองค์กรโปร่งใส และเปิดโอกาสให้ภาคเอกชน ภาคประชาสังคม และภาคประชาชนได้เข้ามามีส่วนร่วมในการตรวจสอบการปฏิบัติงาน มีการเปิดเผยข้อมูลข่าวสารการทำงานให้ประชาชนได้รับทราบอย่างต่อเนื่อง พร้อมประกาศเจตนารมณ์ในการต่อต้านและเฝ้าระวังการทุจริตคอรัปชั่นทุกรูปแบบ (หน่วยงานรับผิดชอบศูนย์ปฏิบัติการต่อต้านการทุจริต สำนักงานปลัดกระทรวงมหาดไทย).
ครั้งที่ 249/2559



ที่มา : http://www.thaigov.go.th/news/contents/details/1149