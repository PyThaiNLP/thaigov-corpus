รัฐบาลไทย-ข่าวทำเนียบรัฐบาล-ก.วิทย์ฯ ผนึกกำลังพันธมิตรบน ถ.พระรามที่ 6 จัดงาน “ถนนสายวิทยาศาสตร์” นักวิทย์น้อย ตามรอยพ่อ สานต่อที่พ่อทำ รับวันเด็กแห่งชาติ ปี 60







                                วันจันทร์ที่ 9 มกราคม 2560                              





    300  













   ก.วิทย์ฯ ผนึกกำลังพันธมิตรบน ถ.พระรามที่ 6 จัดงาน “ถนนสายวิทยาศาสตร์” นักวิทย์น้อย ตามรอยพ่อ สานต่อที่พ่อทำ รับวันเด็กแห่งชาติ ปี 60
 

   ก.วิทย์ฯ ผนึกกำลังพันธมิตรบน ถ.พระรามที่ 6 จัดงาน “ถนนสายวิทยาศาสตร์” นักวิทย์น้อย ตามรอยพ่อ สานต่อที่พ่อทำ รับวันเด็กแห่งชาติ ปี 60 







6 มกราคม 2560 / กระทรวงวิทยาศาสตร์และเทคโนโลยี ร่วมกับพันธมิตรทางด้านวิทยาศาสตร์ บนถนนโยธี และถนนพระรามที่ 6 แถลงข่าวการจัดงาน "ถนนสายวิทยาศาสตร์" รับวันเด็กแห่งชาติ ปี 2560 ภายใต้แนวคิดนักวิทย์น้อย ตามรอยพ่อ สานต่อที่พ่อทำ โดยมี ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี และ นางกรรณิการ์ วงศ์ทองศิริ รองผู้อำนวยการ รักษาการแทนผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) ร่วมแถลงข่าวต่อสื่อมวลชน ณ ห้องโถงชั้น 1 อาคารพระจอมเกล้า สำนักงานปลัดกระทรวงวิทยาศาสตร์และเทคโนโลยี

ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี (วท.) กล่าวว่า กระทรวงวิทย์ฯ เล็งเห็นว่าการพัฒนากำลังคนด้านวิทยาศาสตร์ เทคโนโลยีและนวัตกรรม หรือ วทน. มีความสำคัญเป็นอย่างมากต่อการนำประเทศก้าวสู่ไทยแลนด์ 4.0 โดยเฉพาะการพัฒนาศักยภาพทางด้านนี้ในเด็กและเยาวชน ผ่านการฝึกฝนวิธีคิดแบบวิทยาศาสตร์ เป็นพื้นฐานของการสร้างสังคมแห่งความรู้ และสังคมที่มีเหตุมีผลพร้อมกับการสร้างแรงบันดาลใจให้เกิดการใฝ่เรียนใฝ่รู้ สามารถนำความรู้ทางวิทยาศาสตร์ไปบูรณาการกับศาสตร์อื่นๆได้ ซึ่งกิจกรรมปีนี้จะเน้นตามแนวคิดนักวิทย์น้อย ตามรอยพ่อ สานต่อที่พ่อทำ เพื่อเด็กและเยาวชนได้ตระหนักถึงความสำคัญด้านการทรงงาน ของพระบาทสมเด็จพระปรมินทรมหาภูมิพลอดุลยเดช ในด้าน วทน."เพื่อให้เกิดการพัฒนาต่อยอดเทคโนโลยีและสร้างสรรค์นวัตกรรม   เปลี่ยนประเทศไทยไปสู่สังคมฐานนวัตกรรม สิ่งสำคัญที่จะขับเคลื่อนเศรษฐกิจและสังคมไทยสู่ความมั่นคง มั่นคั่ง และยั่งยืน เป้าหมายของไทยแลนด์ 4.0" ดร.อรรชกา กล่าว

ด้าน นางกรรณิการ์ วงศ์ทองศิริ รองผู้อำนวยการ รักษาการแทนผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) กล่าวเพิ่มเติมว่า ปีนี้ยังคงมีสาระและความสนุกสนานอย่างครบครันจากทุกหน่วยงานที่ร่วมจัดเช่นเคย โดยไฮไลท์ของนิทรรศการและกิจกรรมในปีนี้ จะเป็นส่วนหนึ่งของการเรียนรู้หลักการทรงงานด้าน วทน. ของในหลวงรัชกาลที่ 9 ซึ่งจะได้สนุกกับการเดินทางผ่านสถานีต่างๆ อาทิ สถานที่ทำของเล่น ตามรอยพ่อ และยังมีกิจกรรมอีกมากมายจากหน่วยงานในสังกัดกระทรวงวิทย์ฯ ที่รอให้เด็กและเยาวชนมาร่วมเรียนรู้กันอย่างสนุกสนานอีกมากมาย

สำหรับ "งานถนนสายวิทยาศาสตร์" เป็นกิจกรรมสำคัญที่จัดขึ้นเพื่อมุ่งหวังกระตุ้นและจุดประกายให้เยาวชนไทยหันมาสนใจเรียนรู้วิทยาศาสตร์และเทคโนโลยี โดยถือเอาวันเด็กแห่งชาติของทุกปีเป็นวาระสำคัญในการจัดงานนี้ กระทรวงวิทยาศาสตร์ฯ ซึ่งจัดมาแล้วเป็นปีที่ 11 โดยร่วมกับหน่วยงานพันธมิตรด้านวิทยาศาสตร์วัดถนนโยธีและพระรามที่ 6 ได้แก่ สำนักงานมาตรฐานอุตสาหกรรม กระทรวงอุสาหกรรม และกรมทรัพยากรธรณี กระทรวงทรัพยากรธรรมชาติและสิ่งแวดล้อม โดยในปีนี้ได้มีการสร้างสรรค์นิทรรศการกิจกรรมต่างๆ ขึ้นภายใต้แนวคิด "นักวิทย์น้อย ตามรอยพ่อ สานต่อที่พ่อทำ" ซึ่งจะเป็นการน้อมนำหลักการทรงงานและพระราชกรณียกิจของพระบาทสมเด็จพระปรมินทรมหาภูมิพลอดุลยเดช โดยเฉพาะการทรงงานด้าน วทน.

ทั้งนี้ ขอเชิญผู้ปกครอง พาลูกหลานมาเที่ยวชม "ถนนสายวิทยาศาสตร์รับวันเด็กแห่งชาติ 2560" เพื่อเสริมสร้างประสบการณ์ทางวิทยาศาสตร์ พัฒนาความคิด รวม 29 สถานี กว่า 100 กิจกรรม ระหว่างวันที่ 12-14 มกราคม 2560 ตั้งแต่เวลา 09.00-17.00 น. ณ กระทรวงวิทยาศาสตร์และเทคโนโลยีถนนพระรามที่ 6 กรุงเทพมหานคร
 
 
 
 
 
ข่าวโดย : นางสาวศิริวรรณ หมินหมัน
ภาพโดยและวีดิโอ : นายธนฉัตร มาลาเจริญ นายสุเมธ บุญเอื้อ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313





ที่มา : http://www.thaigov.go.th/news/contents/details/1252