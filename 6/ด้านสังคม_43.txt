รัฐบาลไทย-ข่าวทำเนียบรัฐบาล-ก.วิทย์ ชูเทคโนโลยี UAV ใช้ยกระดับประเทศ







                                วันพฤหัสบดีที่ 26 มกราคม 2560                              





    329  













   ก.วิทย์ ชูเทคโนโลยี UAV ใช้ยกระดับประเทศ
 

   ก.วิทย์ ชูเทคโนโลยี UAV ใช้ยกระดับประเทศ

 





    วันอังคารที่ 17 มกราคม 2560 ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เปิดงาน UAV Startup 2017 ครั้งที่ 2 ณ ศูนย์การประชุมแห่งชาติสิริกิติ์ ซึ่งจัดโดย สำนักงานนวัตกรรมแห่งชาติ หรือ NIA และสำนักงานพัฒนาเทคโนโลยีอวกาศและภูมิสารสนเทศ หรือ GISTDA เพื่อเป็นการเปิดโอกาส และเป็นเวทีสำคัญสำหรับบุคคล กลุ่มบุคคล รวมทั้งวิสาหกิจเริ่มต้น (Startup) ของไทยในการพัฒนาโครงการนวัตกรรมด้านอากาศยานไร้คนขับ หรือ UAV มุ่งสู่การใช้งานเชิงพาณิชย์อย่างยั่งยืน
      ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า การจัดกิจกรรมในครั้งนี้ สอดคล้องกับนโยบายของรัฐบาลในส่วนของอุตสาหกรรมอนาคต (New S-curve) ซึ่งก็คืออุตสาหกรรมการบินและโลจิสติกส์ (Aviation and Logistics) ที่คณะรัฐมนตรีให้ความเห็นชอบเพื่อพัฒนาและส่งเสริม รวมถึงยกระดับเศรษฐกิจของประเทศไทยให้เติบโตอย่างก้าวกระโดด โดยมุ่งเน้นการพัฒนาด้านวิทยาศาสตร์ เทคโนโลยี และนวัตกรรม ซึ่งมีความสำคัญเป็นอย่างมากต่อการนำประเทศก้าวสู่ไทยแลนด์ 4.0 ทั้งนี้ ผู้จัดงานทั้ง 2 หน่วยงาน โดย NIA และ GISTDA จะให้การสนับสนุนผู้ประกอบการผ่านกลไกทั้งทางด้านวิชาการและการเงินสำหรับโครงการนวัตกรรมด้าน UAV ที่อยู่ในระยะของการทดสอบยืนยันความเป็นไปได้ของเทคโนโลยีในขั้นตอนของการทำ ต้นแบบหรือการนำร่อง ซึ่งอาจต่อยอดจากงานวิจัยและพัฒนา สิ่งประดิษฐ์ หรือสิทธิบัตรที่มีการรับรองและผ่านการประเมินทางเทคโนโลยี เพื่อสร้างขีดความสามารถทางการแข่งขันของผู้ประกอบการไทย ให้สามารถตอบโจทย์ความต้องการในทุกมิติของประเทศ อันจะช่วยผลักดันให้เกิดสังคมแห่งผู้ประกอบการ และขับเคลื่อนเศรษฐกิจของประเทศไทยสู่ความมั่นคง มั่งคั่ง และยั่งยืน

     ดร.อรรชกา สีบุญเรือง ได้กล่าวเพิ่มเติมว่า ที่ผ่านมา GISTDA มีนโยบายที่จะสนับสนุนการบินเพื่อการสำรวจทางอากาศในลักษณะ UAV มาโดยตลอด ซึ่งเทคโนโลยีเหล่านี้ กลายเป็นธุรกิจที่มีการเติบโตและพัฒนาอย่างต่อเนื่องและมีการแข่งขันสูงมากในประเทศ เห็นได้จากบทบาทที่เพิ่มมากขึ้นในงานด้านความมั่นคงทางการทหาร งานสำรวจและการเกษตร งานแผนที่ งานถ่ายภาพ งานด้านกีฬาและสื่อสารมวลชน รวมถึงภารกิจที่สำคัญซึ่งเกี่ยวข้องกับความปลอดภัย UAV ถือเป็นอุตสาหกรรมบนฐานเทคโนโลยีขั้นสูง ดังนั้น การขับเคลื่อนอุตสาหกรรมจึงต้องอาศัยผู้ประกอบการฐานนวัตกรรม (Innovation-Driven Enterprise) ที่สามารถรังสรรค์นวัตกรรมที่ตอบโจทย์ความต้องการของผู้ใช้งาน (end user) การจัดกิจกรรมในครั้งนี้ จึงมีความสำคัญอย่างยิ่งต่อผู้ประกอบการรุ่นใหม่ นอกจากจะได้รับความรู้อย่างเต็มที่แล้ว ยังเกิดแรงบันดาลใจในการสร้างธุรกิจให้ก้าวหน้าและสร้างรายได้ด้วยวิทยาศาสตร์ เทคโนโลยีและนวัตกรรม

      ดร.อานนท์ สนิทวงศ์ ณ อยุธยา ผู้อำนวยการ GISTDA กล่าวถึงวัตถุประสงค์ของการจัดกิจกรรมในครั้งนี้  ชเพื่อค้นหาแนวคิดทางธุรกิจใหม่ที่มีโมเดลธุรกิจที่ชัดเจน รวมทั้ง เป็น Application ที่ตอบโจทย์ความต้องการของผู้ใช้งานในตลาดและภาคอุตสาหกรรมโดยใช้อากาศยานไร้คนขับ หรือ UAV ซึ่งเป็นส่วนสำคัญในการดำเนินการซึ่งมีความสำคัญเป็นอย่างมากต่อการนำประเทศก้าวสู่ ไทยเเลนด์ 4.0 
 
  สำหรับกิจกรรม UAV Startup 2017 ในครั้งนี้ ประกอบด้วย การเสวนาจากผู้ทรงคุณวุฒิ ในหัวข้อ"Startup/UAV/Aerospace เพื่อการพัฒนาประเทศอย่างยั่งยืน" และ "แนวโน้มเทคโนโลยี UAV ในตลาดไทยและตลาดโลก" รวมทั้งมีการจัดแสดงการดำเนินการที่เกี่ยวข้องกับ UAV ทั้งในประเทศและต่างประเทศ ซึ่งเป็นการนำเสนอถึงระบบนิเวศ ซึ่งสมบูรณ์ทั้งด้านการพัฒนา การส่งเสริม และกฏระเบียบที่เกี่ยวข้อง เพื่อมุ่งสู่การใช้งานเชิงพาณิชย์
 
สอบถามรายละเอียดเพิ่มเติมได้ที่ 033-046-300 ถึง 29 ต่อ 2036
ข้อมูลข่าว : สำนักงานพัฒนาเทคโนโลยีอวกาศและภูมิสารสนเทศ (องค์การมหาชน)
ข่าวโดย : นางสาวชลธิชา แสงเทียนสุวรรณ
ภาพและวีดิโอ : นายธนฉัตร มาลาเจริญ และ นายไววิทย์ ยอดประสิทธิื
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 – 3732  โทรสาร 02 333 3834
E-Mail : pr@most.go.th  Facebook : sciencethailad
 



ที่มา : http://www.thaigov.go.th/news/contents/details/1487