รัฐบาลไทย-ข่าวทำเนียบรัฐบาล-กระทรวงวิทย์ฯ ร่วมกับ สสวทท. จัดเสวนา คุยกัน..ฉันวิทย์ ในหัวข้อ “วิทยาศาสตร์ในศาสตร์พระราชา ” ตอน แผนที่ของพ่อ







                                วันพฤหัสบดีที่ 26 มกราคม 2560                              





    651  













   กระทรวงวิทย์ฯ ร่วมกับ สสวทท. จัดเสวนา คุยกัน..ฉันวิทย์ ในหัวข้อ “วิทยาศาสตร์ในศาสตร์พระราชา ” ตอน แผนที่ของพ่อ
 

   กระทรวงวิทย์ฯ ร่วมกับ สสวทท. จัดเสวนา คุยกัน..ฉันวิทย์ ในหัวข้อ “วิทยาศาสตร์ในศาสตร์พระราชา ” ตอน แผนที่ของพ่อ

 





( 18 ม.ค. 60 ) กระทรวงวิทยาศาสตร์และเทคโนโลยี ร่วมกับสภาสมาคมวิทยาศาสตร์และเทคโนโลยีแห่งประเทศไทย จัดเสวนา “คุยกัน..ฉันท์วิทย์” เล่าเรื่อง วิทยาศาสตร์ในศาสตร์พระราชา เพื่อเผยแพร่พระอัจฉริยภาพของพระบาทสมเด็จพระปรมินทรมหาภูมิพลอดุลยเดช โดยมี นายปราโมทย์  ไม้กลัด อดีตอธิบดีกรมชลประทาน กรรมการมูลนิธิชัยพัฒนา และ ดร.อานนท์ สนิทวงศ์ ณ อยุธยา ผู้อำนวยการสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ GISTDA (สทอภ.)ร่วมพูดคุยเสวนา ในหัวข้อ “แผนที่ของพ่อ” ณ ห้องโถงชั้น 1 กระทรวงวิทยาศาสตร์และเทคโนโลยี

นายปราโมทย์  ไม้กลัด อดีตอธิบดีกรมชลประทาน กรรมการมูลนิธิชัยพัฒนา กล่าวว่า พระบาทสมเด็จพระปรมินทรมหาภูมิพลอดุลยเดช มหิตลาธิเบศรามาธิบดี จักรีนฤบดินทร สยามินทราธิราช บรมนาถบพิตรทรงอุทิศพระองค์บำเพ็ญพระราชกรณียกิจนานัปการ เพื่อประโยชน์สุขของประชาชนชาวไทยโดยได้เสด็จฯ เยี่ยมราษฎรไปทั่วทุกพื้นที่ทั้งป่าเขาลำเนาไพร ถิ่นทุรกันดาร ในพื้นที่ต่างๆ ทรงศึกษาสภาพภูมิประเทศ ทอดพระเนตรวิถีชีวิต ความเป็นอยู่และปัญหาของประชาชน โดยมีพระราชประสงค์ ให้ประชาชนได้รับประโยชน์ มีความเจริญก้าวหน้า และมีความเป็นอยู่ที่ดี ในทุกครั้งที่พระองค์เสด็จเยี่ยมราษฎร  ภาพที่คุ้นชินตา คือ ภาพที่พระองค์ทรงงานมีแผนที่ขนาดใหญ่แนบพระวรกาย โดยใช้แผนที่กระดาษขนาดใหญ่นั้นเป็นข้อมูลอ้างอิง และได้พระราชทาน คำแนะนำเกี่ยวกับสภาพพื้นที่จริงประกอบกับแผนที่ที่ทรงทอดพระเนตรอยู่ในพระหัตถ์ พระองค์ทรงเป็นต้นแบบของการจัดเก็บแผนที่กระดาษขนาดใหญ่ให้สามารถ ใช้งานได้อย่างคงทนถาวรโดยการพับเก็บอย่างมีระบบ เหมาะกับการประทับนั่งในรถยนต์ที่คับแคบ จึงมี ความจำเป็นต้องพับแผนที่ให้ถูกทางว่า จุดแรกจะไปลงที่ไหน เมื่อไปถึงอีกจุดหนึ่งจะต้องคลี่แผนที่ออกดูได้ทันท่วงที และในขณะที่ทรงงานจะทรงเพิ่มเติมข้อมูลต่างๆ ลงไปด้วย แผนที่ของพระองค์ที่ทรงใช้คือ แผนที่มาตราส่วน 1 : 50,000 จะประกอบกันอย่างน้อย 4 แผ่น เท่ากับ 4 ระวาง ไปจนถึง 8 แผ่น โดยจะทรง ปะ ติด ประกอบรวมเป็นแผ่นเดียวกัน และพับด้วยพระองค์เอง ทรงมีเทคนิคในการพับที่สามารถคลี่ดูได้อย่างต่อเนื่องเวลาพลิกไปพลิกมา หาพิกัดได้ง่าย แผนที่ของพระองค์จะมีรอยดินสอขีดเขียนทำเครื่องหมายไว้ทั่วไปหมด และทรงงานด้วยแผนที่อย่างเชี่ยวชาญ
นายปราโมทย์  กล่าวต่อไปว่า ครั้งหนึ่งสมเด็จพระเทพรัตน์ราชสุดาฯ สยามบรมราชกุมารี พระราชทานสัมภาษณ์ เมื่อ เดือนธันวาคม พ.ศ. 2527 ว่า การที่จะเสด็จไปที่ไหน ๆ ก็ตาม พระบาทสมเด็จพระปรมินทรมหาภูมิพลอดุลยเดช จะต้องถือแผนที่ของท่านอยู่แผ่นหนึ่ง แผนที่ของพระองค์ท่านค่อนข้างจะกว้างกว่าแผนที่ที่ใคร ๆ เห็นกันทั่วไป เพราะท่านเอาหลาย ๆ ระวางมาแปะติดกัน  การปะแผนที่เข้าด้วยกันนั้นทำอย่างพิถีพิถัน และถือว่าเป็นงานที่ใครจะมาแตะต้องช่วยเหลือไม่ได้เลยทีเดียว ก่อนที่จะเสด็จฯ ไปที่ไหนพระองค์ท่านจะเตรียมทำแผนที่และศึกษาแผนที่นั้นโดยละเอียด  แล้วเวลาเสด็จฯ ไปก็ต้องไปถามชาวบ้านว่าสถานที่นั้นอยู่ที่ไหน ทางทิศเหนือมีอะไร ทิศใต้มีอะไร ทรงถามหลาย ๆ คน แล้วตรวจสอบกันไปมาระหว่างคนที่ถามนั้น ดูจากแผนที่ว่าแผนที่นั้นถูกต้องหรือไม่ น้ำไหลจากไหนไปที่ไหน บางครั้งถ้าแผนที่ไม่ถูกต้องก็จะทรงจะตรวจสอบได้ 
ในเรื่องของระดับน้ำ ทรงพิถีพิถันเป็นพิเศษ เนื่องจากหลักการของพระองค์ท่านคือ จะทำด้านน้ำเพื่อชลประทาน ก็ต้องทรงทราบว่าน้ำเริ่มต้นที่ไหน จะไหลจากที่ไหนไปสู่ที่ไหน และการพิจารณาในการวางโครงการนั้น พระองค์ท่านจะพิจารณาเป็นกลุ่ม ๆ ไปไม่ปะปนกัน บางครั้งชาวบ้านที่กราบบังคมทูลก็กราบบังคมทูลไม่ถูกต้องก็มี ถูกต้องก็มี ก็ต้องใช้ความรู้หลาย ๆ  ด้านเพื่อที่จะพิจารณาดูว่าคนไหนให้ข้อมูลถูก คนไหนให้ข้อมูลผิด และสถานที่นั้นเป็นที่ไหน มีคนไหนกราบบังคมทูลว่าอย่างไร ก็จะทรงจดลงในแผนที่นั้น และเวลาเสด็จฯ ไปที่เดิมอีกพระองค์ท่านก็จะใช้แผนที่อันเดิมนั้นในการที่จะตรวจสอบ ทำให้ทรงหวงแผนที่ของท่านมากและที่พระองค์ท่านต้องดูอย่างใกล้ชิดเพราะว่าการทำเขื่อนแต่ละครั้ง ก็หมายถึงว่าต้องใช้จ่ายงบประมาณของประเทศไปเป็นจำนวนมาก การจะเลือกทำที่ไหนนั้น จะเลือกไม่ให้เกิดความเดือดร้อนแก่ราษฎรเป็นจำนวนมาก คือต้องหลีกเลี่ยงบริเวณที่เป็นที่ตั้งบ้านเรือน และยังต้องคำนึงถึงงบประมาณ ความประหยัดด้วย เพราะฉะนั้นหากมีใครเสนอโครงการมา พระองค์ท่านก็จะต้องทอดพระเนตรก่อนว่ากั้นน้ำตรงนี้น้ำจะเลี้ยงไร่นาไปได้ถึงแค่ไหนจะเพิ่มผลผลิตคุ้มและเหมาะสมเพียงพอหรือไม่ เป็นเหตุผลพอไหมที่จะจ่ายเงินของราษฎรเป็นจำนวนสูงเท่านี้  
 
นายปราโมทย์ กล่าวต่อไปอีกว่า  ถ้าใครมากราบบังคมทูลว่าขอพระราชทานอ่างเก็บน้ำ เขื่อน ฝาย ที่ไหน จะต้องทรงซักถามจนผู้กราบบังคมทูลแทบจะจนตรอก โดยจะทรงซักถามว่าอยู่ที่ไหน การเดินทางไปเป็นอย่างไร ทิศเหนือจดอะไร ทิศใต้จดอะไร บริเวณมีลักษณะเป็นอย่างไร แล้วก็ทรงกำหนดลงในแผนที่และดูระดับ ดูความสูง ทรงคำนวณตัวเลขกว้าง ๆ ว่า ทำตรงนี้จะดีได้ผลในบริเวณไหน การที่ได้ผลแค่นี้ชาวบ้านจะเพิ่มผลผลิตได้เท่าไร บางแห่งในเชิงวิศวกรรมน่าทำมาก แต่ว่าชาวบ้านแถวนั้นยังไม่พร้อมในการพัฒนา ยังไม่มีสภาพร่างกายและจิตใจที่พร้อมที่จะทำหรือมีโอกาสได้รับประโยชน์ ก็ต้องถือเป็นแผนในกระดาษไปก่อน ถ้าคนในท้องถิ่นพร้อมเมื่อไรถึงจะทำ นี่ก็เป็นวิธีการที่ว่าเอาความรู้ทางวิศวกรรมมาผนวกกับปัญหาทางสังคม
          ด้าน ดร.อานนท์ สนิทวงศ์ ณ อยุธยา กล่าวว่า ปัจจุบัน ได้มีการพัฒนาเทคโนโลยีต่างๆ ซึ่งเปรียบเสมือนสิ่งที่ถ่ายทอดสิ่งที่พระองค์ทรงทำมาตลอด พระราชกรณียกิจที่เกี่ยวกับงานด้านพัฒนา พระองค์ทรงเล็งเห็นความสำคัญของเทคโนโลยีภูมิสารสนเทศเพื่อใช้ในการพัฒนา ทรงสนพระราชหฤทัยที่จะประยุกต์ใช้เทคโนโลยีสารสนเทศที่ก้าวหน้า การใช้เทคโนโลยีต่างๆ ต้องให้รอบคอบ ให้เกิดประโยชน์สูงสุด อะไรทำได้ทำเลย แล้วค่อยพัฒนาแก้ไขกันไป จากที่มีเทคโนโลยีจะช่วยให้เร็วมากขึ้น แนวคิดของการทำงาน คือ มองให้รอบด้าน จะทำให้สะดวก รวดเร็ว ได้ประโยชน์ต่อประเทศและประชาชน ปัจจุบัน 2 ใน 3 ยังเข้าไม่ถึงเทคโนโลยี เราควรให้ความรู้ ความเข้าใจ ในพื้นที่ต่างๆ ดึงข้อมูลให้เข้าถึง เพื่อให้ประชาชนนำไปพัฒนาได้ ซึ่งโครงการพระราชดำริต่างๆ ล้วนแล้วแต่ทำให้ประชาชนมีความเข็มแข็งและสามารถทำงานหาเลี้ยงชีพได้
 
ข่าวโดย : นายปวีณ  ควรแย้ม
ภาพโดยและวีดิโอ : นายสุเมธ บุญเอื้อ,นายภูมินทร์ ปั้นเล็ก,นายธนฉัตร มาลาเจริญ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313
 



ที่มา : http://www.thaigov.go.th/news/contents/details/1488