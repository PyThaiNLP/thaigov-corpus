รัฐบาลไทย-ข่าวทำเนียบรัฐบาล-​เปิดศักราชใหม่ กระทรวงวิทย์ฯ พร้อมจัดงาน ตลาดคลองผดุงฯ ภายใต้ชื่อ “ตลาดนัดวิถีวิทย์ฯ 2560”







                                วันอังคารที่ 27 ธันวาคม 2559                              





    290  













   ​เปิดศักราชใหม่ กระทรวงวิทย์ฯ พร้อมจัดงาน ตลาดคลองผดุงฯ ภายใต้ชื่อ “ตลาดนัดวิถีวิทย์ฯ 2560”
 

   “ตลาดนัดวิถีวิทย์ฯ 2560” 






          23 ธันวาคม 2559 ณ ตลาดคลองผดุงกรุงเกษม ข้างทำเนียบรัฐบาล / กระทรวงวิทยาศาสตร์และเทคโนโลยี โดย นางนันทวรรณ ชื่นศิริ หัวหน้าผู้ตรวจราชการกระทรวงวิทยาศาสตร์และเทคโนโลยี เป็นผู้แทนในการรับมอบป้ายเจ้าภาพจัดงานตลาดคลองผดุงกรุงเกษม  ซึ่งในเดือนมกราคม 2560 กระทรวงวิทยาศาสตร์ฯ เป็นเจ้าภาพจัดงานต่อจากกระทรวงการคลัง ระหว่างวันที่ 9 – 29 มกราคม 2560 โดยมีนางสาวเรณู  ตังคจิวางกูร รองเลขาธิการนายกรัฐมนตรี ฝ่ายการเมือง เป็นประธานส่งมอบป้ายจัดงานฯ ดังกล่าว  
          นางนันทวรรณ กล่าวว่า กระทรวงวิทยาศาสตร์ฯ เป็นเจ้าภาพจัดงานตลาดคลองผดุงเกษมครั้งนี้เป็นครั้งที่ 2 โดยเมื่อเดือนตุลาคม 2558 ได้จัดงานประสบผลสำเร็จมาแล้วในชื่องาน “นวัตกรรมและเทคโนโลยีไทยเพื่อ SMEs” และสำหรับการจัดงานครั้งที่ 2 ระหว่างวันที่ 9-29 มกราคม 2560  วท. กำหนดจัดภายใต้ชื่องาน “ตลาดนัดวิถีวิทย์ 2560” เพื่อเป็นการสนองนโยบายรัฐบาลที่จะสร้างอาชีพ สร้างรายได้ และสร้างความมั่นคงให้กับประชาชน ซึ่งการเปิดตลาดต้อนรับปีใหม่ จะช่วยสร้างความสุขในการจับจ่ายสินค้าแก่ประชาชน
          สำหรับวัตถุประสงค์ในการจัดงานครั้งนี้เพื่อเป็นการเผยแพร่ผลงานด้านวิทยาศาสตร์เทคโนโลยีและนวัตกรรมฝีมือคนไทย ทั้งของหน่วยงานในสังกัดกระทรวงวิทยาศาสตร์ฯ และหน่วยงานในเครือข่าย โดยมุ่งเน้นการคัดเลือกผลงาน ผลิตภัณฑ์ที่เหมาะสมกว่า 240 ผลิตภัณฑ์มาจัดแสดงและจำหน่าย หรือให้บริการ เพื่อช่วยเหลือชุมชน วิสาหกิจชุมชน รวมถึงผู้ประกอบ ในการสร้างรายได้และกระจายสินค้าบริการให้แก่ประชาชน นอกจากนี้ ยังได้บูรณาการหน่วยงานพันธมิตร อาทิ ธนาคารพาณิชย์ สำนักงานสถิติแห่งชาติ  บริษัท ไปรษณีย์ไทย จำกัด ร่วมออกบูธจัดกิจกรรมบริการที่เป็นประโยชน์แก่ประชาชน 
          ผลงานกิจกรรมหรือผลิตภัณฑ์โดดเด่น ภายในงานจะมีทั้งด้านเครื่องจักรเทคโนโลยีและนวัตกรรมคนไทย เช่น เครื่องขายขวดพลาสติกอัตโนมัติ  เรือดูดตะกอนเลนอเนกประสงค์ หุ่นยนต์ดินสอ (ตัวล่าสุด)สำหรับบริการเสิร์ฟอาหาร เครื่องอบปลาแดดเดียวอินฟาเรด เป็นต้น ด้านผลิตภัณฑ์เน้นแสดงและจำหน่ายสินค้าผลิตภัณฑ์ชุมชน วิสาหกิจ ที่ได้มาตรฐาน สะอาด ปลอดภัย ใส่ใจสิ่งแวดล้อม ใช้องค์ความรู้ด้านวิทยาศาสตร์ เทคโนโลยีและนวัตกรรม  ทั้งในกลุ่มอาหาร เครื่องดื่น ผักผลไม้ สมุนไพร แบ่งพื้นที่เป็นกลุ่มชัดเจน เครื่องสำอาง เสื้อผ้าเครื่องนุ่งห่ม งานฝีมือ กิจกรรมหมู่บ้านวิถีวิทย์พอเพียง  กิจกรรมเวทีเพื่อการสาธิต
          ทั้งนี้ นางนันทวรรณ ชื่นศิริ กล่าวทิ้งท้ายว่า สำหรับวันนี้ วท.ได้นำตู้ขายขวดพลาสติกอัตโนมัติ มาเป็นตัวอย่างสาธิต ซึ่งเป็นเทคโนโลยีฝีมือคนไทยที่สำนักงานปลัดกระทรวงวิทยาศาสตร์ฯ โดยสำนักส่งเสริมและถ่ายทอดเทคโนโลยีให้การสนับสนุนในการพัฒนาร่วมกันระหว่างนักวิจัยของกระทรวงและภาคเอกชน ภายใต้โครงการวิศวกรรมเพื่อสร้างคุณค่า จึงขอเรียนเชิญสื่อมวลชน พี่น้องประชาชน ทั้งกรุงเทพและต่างจังหวัด มาเที่ยวชม ชิม ช็อป ได้ในงาน ตลาดนัดวิถีวิทย์ ณ ตลาดคลองผดุงกรุงเกษม ต้อนรับปีใหม่ในเดือนมกราคม 2560 ต่อไป

ข่าวโดย : นายปวีณ  ควรแย้ม
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร.02 333 3728 – 3732  โทรสาร 02 333 3834
E-mail : pr@most.go.th  Facebook : sciencethailand




ที่มา : http://www.thaigov.go.th/news/contents/details/1128