รัฐบาลไทย-ข่าวทำเนียบรัฐบาล-เกษตรฯ เดินหน้าคุมเข้มความปลอดภัยสินค้าเกษตร เสริมความเชื่อมั่นสินค้าเกษตรช่วงปีใหม่







                                วันพฤหัสบดีที่ 29 ธันวาคม 2559                              





    287  













   เกษตรฯ เดินหน้าคุมเข้มความปลอดภัยสินค้าเกษตร เสริมความเชื่อมั่นสินค้าเกษตรช่วงปีใหม่
 

   เกษตรฯ เดินหน้าคุมเข้มความปลอดภัยสินค้าเกษตร เสริมความเชื่อมั่นสินค้าเกษตรช่วงปีใหม่ เร่งสุ่มตรวจสกัดสินค้าเกษตรไม่ได้มาตรฐานออกจากตลาด พร้อมแจงแผน5 ปีวางมาตรการยกระดับคุณภาพสินค้าเกษตรไทยทั้งระบบ 





            พลเอกฉัตรชัย  สาริกัลยะ  รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิดโครงการ“ ปีใหม่สุขใจ กระทรวงเกษตรฯ ใส่ใจผู้บริโภค ” พร้อมเยี่ยมชมจุดจำหน่ายสินค้าผักผลไม้ สินค้าประมง สินค้าปศุสัตว์ ที่ได้รับการรับรองมาตรฐานจากหน่วยงานกระทรวงเกษตรฯ และการสาธิตสุ่มเก็บตัวอย่างเนื้อสัตว์ผักผลไม้และสินค้าประมง ณ ห้างแมคโคร  สาขากัลปพฤษ์  กรุงเทพฯ ว่า กระทรวงเกษตรฯ ได้กำหนดให้ปี 2560 เป็นปีแห่งการยกระดับมาตรฐานการเกษตรสู่ความยั่งยืน ทั้งการพัฒนาคุณภาพสินค้าตั้งแต่ฟาร์มของเกษตรกร รวมถึงเข้มงวดดำเนินการบังคับใช้กฎหมายที่เกี่ยวข้องและตรวจสอบมาตรฐานคุณภาพสินค้าเกษตรเพื่อความปลอดภัยของผู้บริโภค ซึ่งระยะแรกของแผนดำเนินการในปี 2560 โดย 3 หน่วยงานหลัก ได้แก่ กรมวิชาการเกษตร กรมปศุสัตว์ และกรมประมง ได้บูรณาการร่วมกันดำเนินกิจกรรมตามโครงการ“ปีใหม่สุขใจ กระทรวงเกษตรฯ ใส่ใจผู้บริโภค” เนื่องจากเป็นช่วงเวลาที่มีการจับจ่ายซื้อสินค้าเกษตรเพิ่มขึ้น ดังนั้น กิจกรรมดังกล่าวจะเป็นการสร้างความมั่นใจให้แก่ผู้บริโภคในความปลอดภัยของสินค้าเกษตร ครอบคลุมทั้งผัก ผลไม้ สินค้าประมงและปศุสัตว์ โดยทำงานร่วมกับ หน่วยงานของกระทรวงสาธารณสุขและท้องถิ่น ลงพื้นที่สุ่มเก็บตัวอย่างสินค้า ครอบคลุมทั้งผัก ผลไม้ สินค้าประมง และเนื้อสัตว์ ที่ได้รับการรับรองมาตรฐานจากหน่วยงานของกระทรวงเกษตรฯทั้ง“สินค้า Q”และ “ปศุสัตว์ OK” โดยได้สุ่มเก็บตัวอย่างเนื้อสัตว์ สินค้าประมง และผักผลไม้ ที่ตลาดสด และห้างสรรพสินค้า เช่น ตลาด อตก. ตลาดไท ตลาดรังสิต ตลาดยิ่งเจริญ ห้างเทสโก้โลตัสฟู้ดแลนด์ แม็คโคร รวมทั้งสิ้น 7 แห่ง ในช่วงวันที่ 22-29 ธันวาคม 2559 มีการสุ่มตรวจตัวอย่าง ทั้งสิ้น 79 ตัวอย่าง ได้แก่ เนื้อสัตว์ 30 ตัวอย่าง ผักผลไม้ 29 ตัวอย่างและสินค้าประมง 20 ตัวอย่าง ส่วนในระยะที่สอง เร่งขยายผลการสุ่มตรวจสอบคุณภาพและการเก็บตัวอย่างสินค้าทั่วไปในท้องตลาดสินค้าเกษตร ประมง และปศุสัตว์ที่ยังไม่ได้รับการรับรองมาตรฐาน “สินค้า Q”และ “ปศุสัตว์ OK”
           สำหรับผลการเก็บตรวจสอบตัวอย่างเนื้อสัตว์ ผักผลไม้ และสินค้าประมง ระหว่างวันที่ 22-28 ธันวาคม 2559 พบว่าตรวจสอบผ่านมาตรฐานทั้งหมด ประกอบด้วย เนื้อสัตว์ 26 ตัวอย่าง ผ่านมาตรฐาน 22 ตัวอย่าง รอผลตรวจ 4 ตัวอย่าง สินค้าประมง 14 ตัวอย่าง ผ่านมาตรฐานทั้งหมด 14 ตัวอย่าง ผักผลไม้ 24 ตัวอย่าง ผ่านมาตรฐาน 17 ตัวอย่าง รอผลตรวจ 7 ตัวอย่าง
           ขณะเดียวกัน กระทรวงเกษตรฯ ยังได้วางมาตรการในกรณีตรวจสอบพบสินค้าเกษตรและอาหารปนเปื้อนสารเคมีหรือสารตกค้างที่เป็นอันตรายต่อสุขภาพ หน่วยงานกระทรวงเกษตรและสหกรณ์ จะดำเนินการตรวจสอบย้อนกลับ (Traceability) ไปยังแหล่งผลิต หรือ ฟาร์ม เพื่อให้คำแนะนำแก่เกษตรกรและแก้ไขปัญหาการปนเปื้อนดังกล่าว รวมทั้งพิจารณาการพักใช้ หรือยกเลิกการรับรองมาตรฐาน “สินค้า Q”หรือ “ปศุสัตว์ OK” หรือ“มาตรฐานฟาร์ม/แปลงผลิต GAP” ต่อไป โดยจะแจ้งผลการตรวจสอบสินค้าเกษตรและอาหารปนเปื้อนสารเคมีหรือสารตกค้างที่เป็นอันตรายต่อสุขภาพ ให้กระทรวงสาธารณสุข และสำนักงานสาธารณสุขจังหวัดทราบ เพื่อดำเนินการตามกฎหมายที่เกี่ยวข้อง
           พลเอกฉัตรชัย กล่าวเพิ่มเติมถึงแผนงานยกระดับมาตรฐานสินค้าเกษตรและการบังคับใช้กฎหมายในปี 2560 จะเข้มงวดป้องกันและปราบปรามการลักลอบนำเข้าสินค้าเกษตร ประมง และปศุสัตว์ที่ผิดกฎหมายตามแนวชายแดน  โดยจัดชุดเฉพาะกิจสุ่มตรวจสอบมาตรฐานกระบวนการผลิต เช่น โรงงานอาหารสัตว์ โรงงานผลิตปุ๋ยและสารเคมี และแหล่งรวบรวมสินค้า เช่น โรงงานคัดแยกผักผลไม้ โรงฆ่าสัตว์ ศูนย์รวบรวมน้ำนมดิบ ศูนย์รวบรวมไข่ ห้องเย็นเก็บสินค้าและศูนย์กระจายสินค้า เป็นต้น รวมถึงสุ่มเก็บตัวอย่างที่แหล่งผลิตสินค้าเกษตร ประมง และปศุสัตว์ที่ฟาร์มตลาด และจุดจำหน่าย และขยายผลการรับรองฟาร์มมาตรฐาน GAP และมาตรฐาน “สินค้า Q”และ “ปศุสัตว์ OK” เพิ่มขึ้น  โดยได้กำหนดแผนงานมาตรฐานสินค้าเกษตรปลอดภัย ระยะ 5 ปี ดำเนินการตั้งแต่ปี 2560 – 2564  แบ่งเป็น ปศุสัตว์การรับรองฟาร์ม GAP (ไก่เนื้อ ไก่ไข่ สุกร โคนม-เนื้อ) จาก ปัจจุบัน 14,815 ฟาร์ม เพิ่มเป็น 18,200 ฟาร์มในปี 2564 การรับรองจุดจำหน่ายสินค้า “ปศุสัตว์ OK” ปัจจุบัน 2,700 แห่ง เพิ่มเป็น 8,000 แห่งในปี 2564การปราบปรามโรงฆ่าเถื่อน ให้หมดไปภายในปี 2561 การรับรองโรงฆ่าสัตว์ GMP /โรงงานเพื่อส่งออก ปัจจุบัน 253 แห่ง เป็น 365 แห่ง สุ่มเก็บตัวอย่างสินค้าปศุสัตว์ กว่า 27,000 ตัวอย่าง ขณะที่กลุ่มสินค้าประมงจะเร่งให้การรับรองฟาร์มเพาะสัตว์น้ำ GAP  จากปัจจุบัน 18,560 ฟาร์ม เป็น 30,000 ฟาร์ม การรับรองโรงงานผลิตภัณฑ์ประมงเพื่อส่งออก ปัจจุบัน 300 แห่ง เพิ่มเป็น 310 แห่ง ผักผลไม้การรับรองแหล่งผลิต GAP พืช (ข้าว ผัก ผลไม้) ปัจจุบัน 90,613 แห่ง ให้มีการรับรองแปลงผลิตเพิ่มขึ้น ปีละ 10% สุ่มเก็บตัวอย่างสินค้าพืชปีละประมาณ 9,300 ตัวอย่าง
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
  



ที่มา : http://www.thaigov.go.th/news/contents/details/1155