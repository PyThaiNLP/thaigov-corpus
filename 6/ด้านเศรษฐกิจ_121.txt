รัฐบาลไทย-ข่าวทำเนียบรัฐบาล-กอช. รุกหนักต้นปี คลอดโปรเจคยักษ์ “ผู้ว่าฯ ชวนออม”







                                วันศุกร์ที่ 20 มกราคม 2560                              





    290  













   กอช. รุกหนักต้นปี คลอดโปรเจคยักษ์ “ผู้ว่าฯ ชวนออม”
 

   กองทุนการออมแห่งชาติ หรือ กอช. เปิดตัวโครงการใหญ่รับปี 2560 “ผู้ว่าฯ ชวนออม” บูรณาการร่วมหน่วยงานภาครัฐ  นำร่อง 10 จังหวัดทั่วประเทศ  เริ่มแห่งแรก 20 ม.ค. นี้ ที่ จ.เชียงใหม่ 





   กองทุนการออมแห่งชาติ หรือ กอช. ร่วมกับ ผู้ว่าราชการจังหวัด 10 จังหวัด จัดโครงการ "ผู้ว่าฯ ชวนออม" เพื่อเดินหน้าส่งเสริมการออมสบายได้บำนาญกับ กอช. ให้แก่ประชาชนผ่านกลไกการบริหารงานและกำกับดูแลที่มีผู้ว่าราชการจังหวัดเป็นศูนย์กลางการบริหารงานขับเคลื่อนนโยบายภาครัฐลงถึงพื้นที่และเข้าถึงประชาชน โดยอาศัยเครือข่ายและทรัพยากรที่มีอยู่ของแต่ละส่วนราชการ ไม่ว่าจะเป็นกระทรวงการคลัง กระทรวงมหาดไทย กระทรวงศึกษาธิการ ตลอดจนหน่วยงานพันธมิตรการออมในพื้นที่นั้นๆ อาทิ ธนาคาร องค์กร และภาคเอกชน ซึ่งจะร่วมกันผลักดันภารกิจส่งเสริมการออมเพื่อสิทธิประโยชน์บำนาญชราภาพให้แก่แรงงานนอกระบบของประเทศได้อย่างกว้างขวางทั่วถึง และมีทิศทางที่ชัดเจนเป็นเอกภาพ
โดยผู้ว่าราชการจังหวัดจะกำหนดให้มีคณะทำงานบูรณาการการสร้างวินัยการออม พร้อมติดตามประเมินผลการดำเนินงานโครงการอย่างต่อเนื่อง  
        
โครงการ “ผู้ว่าฯ ชวนออม” ได้ร่วมมือกับ 10 จังหวัดนำร่อง ประกอบด้วย จังหวัดเชียงใหม่ จังหวัดแม่ฮ่องสอน จังหวัดพิษณุโลก จังหวัดอุตรดิตถ์ จังหวัดพระนครศรีอยุธยา จังหวัดชลบุรี จังหวัดขอนแก่น จังหวัดอุบลราชธานี จังหวัดสุราษฎร์ธานี และจังหวัดสงขลา  ทั้งนี้ได้เปิดตัวโครงการที่จังหวัดเชียงใหม่เป็นแห่งแรก ในวันที่ 20 มกราคม 2560 ณ ห้องประชุมลีลาวดี ศูนย์การประชุมและแสดงสินค้านานาชาติเฉลิมพระเกียรติ 7 รอบ พระชนมพรรษา จังหวัดเชียงใหม่  โดยมี นายสมชัย สัจจพงษ์ ปลัดกระทรวงการคลัง ให้เกียรติเป็นประธานในพิธีลงนามบันทึกข้อตกลงความร่วมมือ (MOU) ร่วมลงนามโดย นายปวิณ ชำนิประศาสตร์ ผู้ว่าราชการจังหวัดเชียงใหม่ และนายสมพร จิตเป็นธม เลขาธิการคณะกรรมการกองทุนการออมแห่งชาติ (กอช.) นอกจากนี้ ยังจัดให้มีพิธีมอบเกียรติบัตรและของที่ระลึกแก่หน่วยงานภาคีเครือข่ายที่ให้การสนับสนุนการจัดกิจกรรมโครงการ และการบรรยายพิเศษในหัวข้อ “ศาสตร์พระราชา ศาสตร์แห่งการออม และความพอเพียง สร้างสุขชีวิตมั่นคง”

นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า โครงการกำกับดูแลติดตามผลโดยผู้ว่าราชการจังหวัด (10 จังหวัด) ภายใต้โครงการ “ผู้ว่าฯ ชวนออม” นี้เป็นโครงการหนึ่งซึ่งสอดคล้องกับพันธกิจของ กอช. ในด้านสนับสนุนและส่งเสริมการออมทรัพย์ของสมาชิกอย่างกว้างขวางเพื่อให้เกิดความยั่งยืน  มีวัตถุประสงค์เพื่อส่งเสริมการออมทรัพย์ของประชาชนในจังหวัดให้มีความรู้ความเข้าใจ ตระหนักถึงความสำคัญและประโยชน์ของการออมเพื่อเป็นหลักประกันยามชราภาพ รวมถึงการกำหนดนโยบายการส่งเสริมการออมและการสร้างเครือข่ายสมาชิก กอช. ในระดับจังหวัด พร้อมกระบวนการติดตามและกำกับดูแลโครงการ  โดยจังหวัดเชียงใหม่เป็นจังหวัดแรกในการนำร่อง ซึ่ง กอช. ได้รับความร่วมมือเป็นอย่างดีจากหน่วยงานภาครัฐ อันประกอบด้วย ศุลกากร ภาค 3, สรรพสามิต ภาค 5, คลังเขต 5, สรรพากร ภาค 8, พัฒนาการจังหวัด, ศึกษาธิการจังหวัด, สหกรณ์จังหวัด, องค์การบริหารส่วนจังหวัดเชียงใหม่, สันนิบาตจังหวัดเชียงใหม่, ธนาคารออมสิน, ธนาคารเพื่อการเกษตรและสหกรณ์ (ธกส.), ธนาคารกรุงไทย, ธนาคารอาคารสงเคราะห์ (ธอส.), ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Bank) และบรรษัทประกันสินเชื่ออุตสาหกรรมขนาดย่อม (บสย.)  สำหรับจังหวัดนำร่องอื่นนั้น กอช. มีแผนดำเนินการตามลำดับตลอดทั้งปี เพื่อให้ภารกิจของ กอช. เกิดประสิทธิภาพและประสิทธิผลที่ดี ตามความมุ่งมั่นที่จะเป็นหนึ่งในเสาหลักที่ส่งเสริมการออมเพื่อสร้างหลักประกันบำนาญพื้นฐานให้แก่สมาชิก
        
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th
 
ฝ่ายประชาสัมพันธ์และภาพลักษณ์องค์กร :
โทร. 02-017-0789 ต่อ 224, 226, 213
Email : info@nsf.or.th

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/1430