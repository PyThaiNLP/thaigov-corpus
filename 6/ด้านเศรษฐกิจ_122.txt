รัฐบาลไทย-ข่าวทำเนียบรัฐบาล-SME Development Bank เปิดศักราชใหม่ สถาบันการเงินของรัฐแห่งแรก เชื่อมนวัตกรรมเทคโนโลยีกับการเข้าถึงแหล่งเงินทุน บริการ Co Working Space เบ็ดเสร็จ ณ จุดเดียว







                                วันศุกร์ที่ 20 มกราคม 2560                              





    173  













   SME Development Bank เปิดศักราชใหม่ สถาบันการเงินของรัฐแห่งแรก เชื่อมนวัตกรรมเทคโนโลยีกับการเข้าถึงแหล่งเงินทุน บริการ Co Working Space เบ็ดเสร็จ ณ จุดเดียว
 

   ธพว. ได้จัดตั้งศูนย์นวัตกรรมทางเทคโนโลยี (Innovation Center) จากสถาบันเทคโนโลยีพระจอมเกล้าเจ้าคุณลาดกระบัง เพื่อให้ประโยชน์แก่ผู้ประกอบการในการดำเนินธุรกิจอย่างมีความสามารถในการแข่งขันรูปแบบใหม่ๆที่สร้างความโดดเด่นแตกต่าง 





   นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) เปิดเผยว่า ธพว. ได้จัดตั้งศูนย์นวัตกรรมทางเทคโนโลยี (Innovation Center) จากสถาบันเทคโนโลยีพระจอมเกล้าเจ้าคุณลาดกระบัง เพื่อให้ประโยชน์แก่ผู้ประกอบการในการดำเนินธุรกิจอย่างมีความสามารถในการแข่งขันรูปแบบใหม่ๆที่สร้างความโดดเด่นแตกต่าง  และเข้าถึงแหล่งเงินทุน  ทั้งที่เป็นสินเชื่อ เงินร่วมลงทุน  และบริการ Co Working Space ที่เป็นไปตามแนวทางนโยบายของรัฐบาลในการก้าวสู่ไทยแลนด์ 4.0 สามารถนำนวัตกรรมเทคโนโลยีไปปฏิบัติเพื่อสร้างธุรกิจ หรือพัฒนาศักยภาพให้เกิดมูลค่าเพิ่มแก่สินค้าและบริการ ทำให้ความฝันของ Startup หรือ SMEs ในก่อร่างสร้างธุรกิจครบสมบูรณ์ โดยใช้บริการเบ็ดเสร็จ (One Stop Service) ณ จุดเดียว

“เราเป็นสถาบันการเงินของรัฐแห่งแรกที่ริเริ่มให้บริการสาธารณะ จัดตั้งศูนย์นวัตกรรมดังกล่าว  โดยใช้สถานที่ สำนักงานใหญ่ของธนาคาร ถนนพหลโยธิน ติดสถานีรถไฟฟ้าอารีย์ ที่สะดวกสำหรับผู้มาติดต่อใช้บริการ โดยเป็นศูนย์รวมขององค์ความรู้ของผู้ที่เริ่มต้นทำธุรกิจ ที่ต้องการสร้างนวัตกรรมใหม่ๆ โดยจะมีผลงานต้นแบบมาจัดแสดงโชว์สามารถสร้างแรงบันดาลใจในการทำธุรกิจ รวมถึงนำไปต่อยอดทำธุรกิจได้เลยทันที และมีเงินทุนจาก ธพว.ช่วยสนับสนุนด้านยกระดับการพัฒนา เช่น การซื้อเครื่องจักรใหม่ การใช้เทคโนโลยีในการผลิตหรือการบริหารจัดการ การขยายช่องทางการตลาดระบบออนไลน์ หรือการสร้างมาตรฐานการผลิต และการสร้างระบบบัญชีเดียว ในอัตราดอกเบี้ยพิเศษ นอกจากนี้ยังเสริมความแข็งแกร่งให้ธุรกิจด้วยการร่วมลงทุนในกิจการด้วย”

กรรมการผู้จัดการ ธพว.กล่าวอีกว่า ศูนย์นวัตกรรมนี้ จะเป็นแหล่งรวมการเติมเต็มองค์ความรู้ให้ผู้ประกอบการทุกด้าน โดยมุ่งด้านการอบรมพัฒนาอุตสาหกรรมใหม่ S-Curve สอดคล้องกับนโยบายรัฐบาล ในกลุ่มอุตสาหกรรม เกษตรแปรรูปและอาหาร  ดิจิทัล  ออโตเมติกส์  อุตสาหกรรมสร้างสรรค์ และด้านสุขภาพ ที่นี่จะเป็นที่เดียวที่มีครบทุกด้านขององค์ความรู้ ที่สามารถนำไปปรับแนวทางใช้ปฏิบัติได้จริง โดยอบรมสัมมนาการปูพื้นความรู้การสร้างแรงบันดาลใจ และเปิดมุมมองกว้างของการทำธุรกิจรุ่นใหม่ในการก้าวเข้าสู่โลกเทคโนโลยีดิจิทัลในอนาคต การสัมมนาเพื่อเพิ่มขีดความสามารถการแข่งขันและมีการอบรมเชิงปฎิบัติการและสาธิตทดลองการใช้เครื่องมือเพื่อก่อให้เกิดผลเป็นรูปธรรม

นอกจากนี้ ธนาคารยังนำผู้เชี่ยวชาญมาให้คำปรึกษาแนะนำเชิงลึก สำหรับผู้ที่ต้องการสร้างธุรกิจใหม่ หรือชี้แนะแนวทางแก้ไขปัญหาที่เชื่อมโยงกับศูนย์ช่วยเหลือเอสเอ็มอีของกระทรวงอุตสาหกรรม โดยทีมคณาจารย์ผู้เชี่ยวชาญจากสถาบันลาดกระบัง จะช่วยเข้ามาดูแลอย่างใกล้ชิด

สำหรับกิจกรรมเริ่มต้นศักราชปี 2560 นี้ จัดสัมมนาเรื่อง “รวยได้ด้วย..ธุรกิจดิจิทัลเทคโนโลยี (Make Money with IoT Technology) ” ในวันที่ 25 มกราคม 2560 เวลา 13.30 – 15.30 น ณ สำนักงานใหญ่ ธพว.ขอเชิญชวน Starup และ SMEs เข้าฟังจะได้รับประโยชน์อย่างมาก โดยเป็นเรื่องที่อยู่ในกระแสความสนใจในปัจจุบัน ปรับเปลี่ยนนำดิจิทัลเทคโนโลยีมาใช้ทางธุรกิจ โดยได้เชิญวิทยากรที่เป็นกูรูทางด้านนี้โดยเฉพาะมาให้ความรู้ นายโอฬาร  วีระนนท์  หรือคุณบอม ผู้บริหารหนุ่มรุ่นใหม่ CEO & Co-Founder , DURIAN CORP (ดูเรียนคอร์ป) Fintech Startup และศูนย์บ่มเพาะธุรกิจ ที่ช่วยให้นักลงทุนเจ้าของกิจการต่อยอดธุรกิจ มีประสบการณ์ในองค์กรชั้นนำ และเป็นที่ปรึกษาธุรกิจ การสร้างแบรนด์  และเจ้าของผลงานหนังสือขายดี “คอนเน็คชั่นพันล้าน...สานได้เอง” และเพจ BomOlarn ที่มีผู้ติดตามกว่า 70,000 คน โดยมีกิจกรรมโดดเด่นชนะเลิศการแข่งขันแผนการตลาดออนไลน์ อันดับ 1 ของประเทศไทยในสมัยเรียนปริญญาโท มหาวิทยาลัยธรรมศาสตร์ด้วย    และ ดร.วิวัฒน์  วงศ์วราวิภัทร์ อดีตนายกสมาคมดิจิตอลคอนเทนท์ และเป็นผู้มีบทบาทบุกเบิกอุตสาหกรรมดิจิทัล    มีเครือข่ายทั้งในและต่างประเทศทั่วโลก

ผู้สนใจเข้าร่วมงาน รีบสำรองที่นั่งด่วนโทร 02-265-3009  หรือ email : innocenter.smed@gmail.com รับจำนวนจำกัด ฟรีไม่มีค่าใช้จ่าย และพิเศษสุด ผู้เข้าร่วมงานลุ้นรับ Smart Watch Gear S3 Frontier

ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/1432