รัฐบาลไทย-ข่าวทำเนียบรัฐบาล-SME Development Bank จัดเสวนา รวยได้ด้วย...ธุรกิจดิจิทัลเทคโนโลยี Starup สนใจเข้าฟังล้นหลาม เตรียมตัวก้าวสู่ไทยแลนด์ 4.0







                                วันพุธที่ 25 มกราคม 2560                              





    278  













   SME Development Bank จัดเสวนา รวยได้ด้วย...ธุรกิจดิจิทัลเทคโนโลยี Starup สนใจเข้าฟังล้นหลาม เตรียมตัวก้าวสู่ไทยแลนด์ 4.0
 

   ธพว. จัดงานเสวนา “รวยได้ด้วย ธุรกิจดิจิทัลเทคโนโลยี” (Make Money with IoT Technology) 





   ในวันนี้ (25 มกราคม 2560) ณ สำนักงานใหญ่ SME Bank Tower นายมงคล  ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.หรือSME Development Bank) เปิดงานเสวนา “รวยได้ด้วย ธุรกิจดิจิทัลเทคโนโลยี” (Make Money with IoT Technology) ณ สำนักงานใหญ่ SME Bank Tower ติดสถานีรถไฟฟ้าอารีย์ โดยเป็นกิจกรรมแรกเปิดศักราชปี 2560 ของศูนย์นวัตกรรมทางเทคโนโลยี (Innovation Center) จากสถาบันเทคโนโลยีพระจอมเกล้าเจ้าคุณลาดกระบัง เพื่อสร้างแรงบันดาลใจกลุ่มสตาร์ทอัพ หรือผู้ประกอบการเอสเอ็มอี เปิดมุมมองการทำธุรกิจของคนรุ่นใหม่ก้าวเข้าสู่โลกเทคโนโลยีดิจิทัลในอนาคต  ซึ่งปรากฎว่า หัวข้อการเสวนาดังกล่าวได้รับความสนใจมีผู้สำรองที่นั่งล้นหลามกว่า 200 คน จากเดิมตั้งเป้าผู้เข้าร่วมงานไม่เกิน 80 คน หรือยอดจองเพิ่มขึ้นกว่าเท่าตัว ทำให้ธนาคารจำเป็นต้องขยายพื้นที่จัดงานเพิ่มเติม อย่างไรก็ตาม เพื่ออำนวยความสะดวกแก่ผู้สนใจที่ไม่สามารถมาร่วมงานโดยตรง สามารถติดตามชมการถ่ายทอดสดงานเสวนาครั้งนี้ ผ่าน Facebook Live ของ Innovation Center และ Facebook SME Development Bank ได้ด้วยเช่นกัน

กรรมการผู้จัดการ ธพว. กล่าวว่า กระแสอินเตอร์เน็ตกำลังจะเปลี่ยนวิถีชีวิตในอนาคตของมนุษย์ โดยเป็นหนึ่งในกลุ่มอุตสาหกรรมดิจิทัล ส่วนหนึ่งของอุตสาหกรรมใหม่  S-Curve ตามแนวนโยบายของรัฐบาลในการก้าวสู่ไทยแลนด์ 4.0 ที่สามารถนำนวัตกรรมเทคโนโลยีไปปฏิบัติเพื่อสร้างธุรกิจ หรือพัฒนาศักยภาพให้เกิดมูลค่าเพิ่มแก่สินค้าและบริการ ทุกสิ่งที่หยิบจับในชีวิตประจำวันกลายเป็นการเชื่อมโยงเข้าสู่โลกอินเทอร์เน็ต ทำให้สามารถสั่งการ ควบคุม ดูแล และใช้งาน เครื่องมืออุปกรณ์ต่างๆ ผ่านระบบเครือข่ายอินเตอร์เน็ต  โดยการจัดงานครั้งนี้  นอกจากการช่วยเติมเต็มความรู้เปิดโลกทัศน์ให้ผู้ประกอบการแล้ว ธนาคารยังมีเงินทุนที่พร้อมสนับสนุนการทำธุรกิจ หรือเงินร่วมลงทุนต่อยอดกิจการเติบโตด้วย

สำหรับวิทยากรที่มาร่วมเสวนา“รวยได้ด้วย ธุรกิจดิจิทัลเทคโนโลยี” เป็นกูรูทางด้านนี้โดยเฉพาะ นายโอฬาร  วีระนนท์ หรือคุณบอม ผู้บริหารหนุ่มรุ่นใหม่ CEO & Co-Founder , DURIAN CORP (ดูเรียนคอร์ป) ฟินเทคสตาร์ทอัพ และศูนย์บ่มเพาะธุรกิจ ที่ช่วยให้นักลงทุนเจ้าของกิจการต่อยอดธุรกิจ มีประสบการณ์ในองค์กรชั้นนำ และเป็นที่ปรึกษาธุรกิจ การสร้างแบรนด์  และเจ้าของผลงานหนังสือขายดี “คอนเน็คชั่นพันล้าน...สานได้เอง” และเพจ BomOlarnที่มีผู้ติดตามกว่า 70,000 คน โดยมีกิจกรรมโดดเด่นชนะเลิศการแข่งขันแผนการตลาดออนไลน์อันดับ 1 ของประเทศไทยในสมัยเรียนปริญญาโท มหาวิทยาลัยธรรมศาสตร์ และ ดร.วิวัฒน์  วงศ์วราวิภัทร์ กรรมการผู้จัดการกลุ่มบริษัท อินสเต็ป จำกัด ผู้มีประสบการณ์ด้านเทคโนโลยีหลากหลาย ทั้งเป็นนักออกแบบฮาร์ดแวร์ นักออกแบบระบบ เคยดำรงตำแหน่งนายกสมาคมดิจิตอลคอนเทนท์ ที่ปรึกษาศูนย์เทคโนโลยีอิเล็กทรอนิกส์และคอมพิวเตอร์แห่งชาติ  รวมถึงกรรมการอื่นๆระดับชาติอีกมากมายนับว่าเป็นผู้มีบทบาทบุกเบิกอุตสาหกรรมดิจิทัล มีเครือข่ายทั้งในและต่างประเทศทั่วโลก

นอกจากนี้ ธนาคารยังจัดกิจกรรมภายใต้แนวคิดอินเตอร์เน็ตในทุกสิ่ง (IoT : The Internet of Things) อย่างต่อเนื่อง โดยจัดสัมมนาฝึกอบรม “จุดประกายสร้างธุรกิจด้วย IoT” ในวันพุธที่ 1 กุมภาพันธ์ 2560  เวลา 13.00-16.30 น. ณ Co-Working Space อาคารสำนักงานใหญ่ SME Bank Tower ติดสถานีรถไฟฟ้าอารีย์ เปิดไอเดียสุดเจ๋ง ปั้นเม็ดเงินด้วยมือคุณ จากวิทยากรที่ร่วมแชร์ไอเดียธุรกิจ นายธันยวัฒน์  จิตติพลังศรี  แอร์ชัยโจเดนกิ  นวัตกรรมเครื่องปรับอากาศกับแอพ ที่สามารถทำงานร่วมกับสมาร์ทโฟน  และคุณเขมินทร์  คงจำเนียรี ไดรฟ์บอท อุปกรณ์ตรวจสภาพรถยนต์ผ่านสมาร์ทโฟนที่ช่วยประหยัดค่าซ่อมรถได้ถึง 10 เท่า  พิเศษสุด  ผู้สนใจร่วมงานสามารถลุ้นรับกล้อง GoPro ด้วย

และโปรแกรมฝึกปฎิบัติการจริง หัวข้อ “เริ่มต้นสู่นักพัฒนาอุปกรณ์ Internet of Things” ในวันศุกร์ที่ 3 กุมภาพันธ์ 2560 เวลา 9.00 – 17.00 น ณ อาคารสำนักงานใหญ่ SME Bank Tower เทคโนโลยีอยู่รอบตัว สมาร์ทโฟนอยู่ในมือ ร่วมปฎิบัติการติดอาวุธ สร้างธุรกิจด้วย IoT  โดยวิทยากรว่าที่ร้อยตรีอาคม ไทยเจริญ จากบริษัท วีนัส ซัพพลาย จำกัด (Thai Easy Elec) ที่จะมาสอนเทคนิคการติดตั้งและเขียนโปรแกรมไมโคร คอนโทรลเลอร์เบื้องต้น  งานนี้ รับจำนวนจำกัดเพียง 25 ท่านเท่านั้น  และผู้เข้ารับการอบรมทุกท่าน จะได้รับชุดอุปกรณ์ปฎิบัติการ IoT ฟรี

ผู้สนใจเข้าร่วมงาน รีบสำรองที่นั่งด่วนโทร 02-265-3009, 098-269-8077,099-283-4888 หรือ email : innocenter.smed@gmail.com รับจำนวนจำกัด ฟรีไม่มีค่าใช้จ่าย

ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/1472