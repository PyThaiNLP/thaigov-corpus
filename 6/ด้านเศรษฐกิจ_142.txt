รัฐบาลไทย-ข่าวทำเนียบรัฐบาล-กระทรวงเกษตรฯ บูรณาการเชิงรุก “มั่นใจสินค้าเกษตร เทศกาลตรุษจีน 2560” วางมาตรการสุ่มตรวจตัวอย่างสินค้าปศุสัตว์ ประมง และผัก/ผลไม้







                                วันพฤหัสบดีที่ 26 มกราคม 2560                              





    331  













   กระทรวงเกษตรฯ บูรณาการเชิงรุก “มั่นใจสินค้าเกษตร เทศกาลตรุษจีน 2560” วางมาตรการสุ่มตรวจตัวอย่างสินค้าปศุสัตว์ ประมง และผัก/ผลไม้
 

   กระทรวงเกษตรฯ บูรณาการเชิงรุก “มั่นใจสินค้าเกษตร เทศกาลตรุษจีน 2560” วางมาตรการสุ่มตรวจตัวอย่างสินค้าปศุสัตว์ ประมง และผัก/ผลไม้ หวังสร้างความเชื่อมั่นแก่ผู้บริโภคได้สินค้าเกษตรปลอดภัยช่วงตรุษจีน 





            นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยว่า ในช่วงเทศกาลตรุษจีนของทุกปี ซึ่งในปีนี้ตรงกับวันที่ 28 มกราคม 2560 ชาวไทยเชื้อสายจีนจะจับจ่ายซื้อสินค้าเพื่อทำพิธีไหว้เจ้าและสิ่งศักดิ์สิทธิ์ กระทรวงเกษตรและสหกรณ์จึงบูรณาการเชิงรุกสร้างความมั่นใจให้แก่ผู้บริโภคในความปลอดภัยของสินค้าเกษตร ซึ่งครอบคลุมทั้งผัก ผลไม้ สินค้าประมง และปศุสัตว์ ที่ได้รับการรับรองมาตรฐานจากหน่วยงานของกระทรวงเกษตรและสหกรณ์ ได้แก่ “สินค้า Q” และ “ปศุสัตว์ OK” ตามนโยบายของพลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ ที่ได้มุ่งเน้นให้ปี 2560 เป็นปีแห่งการยกระดับสินค้าเกษตรสู่ความมั่นคง
      “กรณีตรวจสอบพบสินค้าเกษตรและอาหารปนเปื้อนสารเคมีหรือสารตกค้างที่เป็นอันตรายต่อสุขภาพ กระทรวงเกษตรและสหกรณ์ จะดำเนินการตรวจสอบย้อนกลับ (Traceability) ไปยังแหล่งผลิต หรือ ฟาร์ม เพื่อให้คำแนะนำแก่เกษตรกรและแก้ไขปัญหาการปนเปื้อนดังกล่าว รวมทั้งพิจารณาการพักใช้ หรือยกเลิกการรับรองมาตรฐาน “สินค้า Q” หรือ “ปศุสัตว์ OK” หรือ “มาตรฐานฟาร์ม/แปลงผลิต GAP” และหากผลการสอบสวนการปนเปื้อนสารเคมีหรือสารตกค้างจากฟาร์มปศุสัตว์ พบว่าเกี่ยวข้องกับการใช้สารเคมีต้องห้ามในอาหารสัตว์ เช่น สารเร่งเนื้อแดง ตาม พรบ. ควบคุมคุณภาพอาหารสัตว์ พ.ศ. 2558 ต้องระวางโทษจำคุกไม่เกิน 3 ปีหรือปรับไม่เกิน 60,000 บาท หรือทั้งจำทั้งปรับ รวมถึงจะแจ้งผลการตรวจสอบสินค้าเกษตรและอาหารปนเปื้อนสารเคมีหรือสารตกค้างที่เป็นอันตรายต่อสุขภาพ ให้กระทรวงสาธารณสุข และสำนักงานสาธารณสุขจังหวัดทราบ เพื่อดำเนินการตามกฎหมายที่เกี่ยวข้องต่อไป ซึ่งตาม พ.ร.บ. อาหาร พ.ศ. 2522 ต้องระวางโทษจำคุกไม่เกิน 2 ปีหรือปรับไม่เกิน 20,000 บาท หรือทั้งจำทั้งปรับอีกด้วย” นางสาวชุติมา กล่าว
          นายสัตวแพทย์อภัย สุทธิสังข์ อธิบดีกรมปศุสัตว์ กล่าวว่า กรมปศุสัตว์ จัดกิจกรรม “มั่นใจสินค้าเกษตร เทศกาลตรุษจีน 2560” ร่วมกับหน่วยงานของกระทรวงสาธารณสุขและท้องถิ่น ลงพื้นที่สุ่มเก็บตัวอย่างสินค้า (ผัก ผลไม้ สินค้าประมง และเนื้อสัตว์) ที่ได้รับการรับรอง และยังไม่ได้รับการรับรองมาตรฐานจากหน่วยงานของกระทรวงเกษตรฯ (“สินค้า Q” และ “ปศุสัตว์ OK”)โดยจะตรวจเยี่ยมจุดจำหน่ายสินค้าผักผลไม้ สินค้าประมง สินค้าปศุสัตว์ ที่มีการจำหน่ายในช่วงเทศกาลตรุษจีน ตรวจสอบการปนเปื้อนสารเคมีตกค้าง และเชื้อจุลินทรีย์ในผักผลไม้ รวมถึงตรวจสอบการปนเปื้อนฟอร์มาลิน และยาปฏิชีวนะตกค้างในสินค้าประมง ตลอดจนสุ่มเก็บตัวอย่างเนื้อสัตว์ เพื่อตรวจสอบการปนเปื้อนยาปฏิชีวนะตกค้าง สารเร่งเนื้อแดง เชื้อจุลินทรีย์ และฮอร์โมน ทั้งนี้ จากการดำเนินงานที่ผ่านมา อาทิ การดูแลอพยบสัตว์นั้น ยังไม่พบเชื้อโรคหรือสัตว์ที่ป่วยตายผิดปกติ ดังนั้นขอให้ประชาชนมั่นใจได้ว่า การบริโภคในช่วงเทศกาลตรุษจีนมีความปลอดภัย
            สำหรับกรณีการใช้ยาปฏิชีวนะโคลิสตินในหมูนั้น ยืนยันว่าไม่มีความรุนแรง เพราะอยู่ในระดับที่ปลอดภัย โดยระบบการควบคุมการใช้ยาในฟาร์มมีความจำเป็นต้องใช้ยาโคลิสตินเฉพาะกับลูกหมู เนื่องจากลูกหมูมีความเสี่ยงต่อการเกิดโรคท้องเสียได้ง่าย อย่างไรก็ตาม ได้มีแผนการลดใช้โคลิสตินมานานแล้ว ซึ่งจะใช้เฉพาะการรักษาเท่านั้น โดยเน้นเรื่องการฉีด ไม่เกิน 5 วัน จะทำให้ไม่เกิดการตกค้างหรือเชื้อดื้อยาในหมู ทั้งนี้ แผนดังกล่าวเป็นแผนที่กรมปศุสัตว์ได้ดำเนินการร่วมกับสำนักงานคณะกรรมการอาหารและยา (อย.) มาโดยตลอด อีกทั้ง ได้ประสานคณะสัตวแพทย์ จุฬาลงกรณ์มหาวิทยาลัย ซึ่งมีศูนย์ติดตามเชื้อดื้อยา ได้หารือร่วมกันในการขับเคลื่อนดำเนินงานเพื่อให้ประชาชนมีความมั่นใจและได้บริโภคหมูที่ปลอดภัย
               นอกจากนี้ กรมวิชาการเกษตร ยังได้กำหนดจัดงานโครงการผัก ผลไม้ GAP ปลอดภัย รับเทศกาลตรุษจีน ระหว่างวันที่ 25 - 26 มกราคม 2560 ณ องค์ตลาดเพื่อเกษตรกร เขตจตุจักร ภายในงานประกอบด้วย การจัดนิทรรศการการให้การรับรองแหล่งผลิต GAP พืช นิทรรศการการผลิตเห็ด บูธจำหน่ายผัก ผลไม้ GAP ของเกษตรกรรายย่อยที่ผ่านการรับรองมาตรฐาน ขณะที่กรมประมง ได้แนะนำการเลือกซื้อสินค้าประมงที่มีคุณภาพและปลอดภัย โดยควรเลือกซื้อจากตลาดที่ถูกสุขอนามัย แผงค้าได้รับการรับรองจากหน่วยงานราชการ และเลือกซื้อสินค้าประมงที่สด เก็บรักษาคุณภาพสัตว์น้ำอย่างถูกวิธีและถูกสุขลักษณะ ส่วนสำนักงานมาตรฐานสินค้าเกษตรและอาหารแห่งชาติ ได้เชิญชวนผู้บริโภคเลือกซื้อสินค้าเกษตรปลอดภัยในเทศกาลตรุษจีนจาก “แหล่งจำหน่ายที่ได้รับการรับรองมาตรฐานจากกระทรวงเกษตรและสหกรณ์” เช่น แผงร้านค้าในตลาดสด ที่มีป้ายสัญลักษณ์ Q หรือแหล่งจำหน่ายเนื้อสัตว์ “เขียงสะอาด” ได้ที่แผงร้านค้าในตลาดสด (Q market) ที่ผ่านการตรวจสอบรับรอง จำนวน 21 ตลาด 456 แผง ในกรุงเทพฯ และปริมณฑล อาทิ ตลาดไท ตลาดยิ่งเจริญ ตลาด อ.ต.ก. ตลาดสดมีนบุรี 1 ตลาดอ่อนนุช (เหนือ) (ใต้) และ ห้างสรรพสินค้า ที่จำหน่ายสินค้าที่ติดสัญลักษณ์ Q บนภาชนะบรรจุ หรือบน package มี 5 แห่ง ได้แก่ บิ๊กซี สยามแมคโคร เบทาโกร ท๊อป เดอะมอลล์ รวมกว่า 650 สาขาทั่วประเทศรวมทั้งเชิญชวนให้ download Q Restaurant Application เพื่อค้นหาร้าน Q Restaurant แนะนำร้านอาหารที่ใช้วัตถุดิบปลอดภัย หรือที่เรียกว่า Q Restaurant ซึ่งมีอยู่กว่า 2,200 ร้าน ทั่วประเทศ 
 
-- 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
  



ที่มา : http://www.thaigov.go.th/news/contents/details/1478