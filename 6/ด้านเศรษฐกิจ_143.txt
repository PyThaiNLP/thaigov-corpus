รัฐบาลไทย-ข่าวทำเนียบรัฐบาล-กระทรวงเกษตรฯ เคลียร์คำขอขึ้นทะเบียนวัตถุอันตราย ยืนยันให้ความสำคัญตามนโยบายเกษตรอินทรีย์ 







                                วันพฤหัสบดีที่ 26 มกราคม 2560                              





    322  













   กระทรวงเกษตรฯ เคลียร์คำขอขึ้นทะเบียนวัตถุอันตราย ยืนยันให้ความสำคัญตามนโยบายเกษตรอินทรีย์ 
 

   กระทรวงเกษตรฯ เคลียร์คำขอขึ้นทะเบียนวัตถุอันตรายจาก 50 คำขอ ไม่ใช่ 50 ชนิดสาร ซึ่งผ่านการพิจารณาเพียง 9 คำขอ ยืนยันให้ความสำคัญตามนโยบายเกษตรอินทรีย์ เน้นสารสกัดธรรมชาติและสารที่มีพิษน้อยเป็นลำดับแรก พร้อมประเมินความปลอดภัยรอบด้าน ทั้งข้อมูลพิษวิทยา  





          นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยถึงกรณีที่สื่อมวลชนเสนอข่าวเกี่ยวกับการขึ้นทะเบียนวัตถุอันตรายของกรมวิชาการเกษตร ว่า กระทรวงเกษตรและสหกรณ์ โดยกรมวิชาการเกษตร มีหลักเกณฑ์ในการขึ้นทะเบียนวัตถุอันตราย โดยลำดับที่ 1 ให้ความสำคัญกับการพิจารณาขึ้นทะเบียนกลุ่มวัตถุอันตรายที่มีความปลอดภัย ได้แก่ สารสกัดจากธรรมชาติ สารชีวภัณฑ์กำจัดศัตรูพืช และกลุ่มสารเคมีที่ใช้ในพืชอาหาร มีข้อมูลความเป็นพิษน้อยตามหลักเกณฑ์ขององค์การอนามัยโลก และลำดับที่ 2 เป็นสารเคมีที่มีความจำเป็นต้องใช้แต่ไม่เข้าหลักเกณฑ์ในกลุ่มแรก โดยใช้ข้อมูลการประเมินความเสี่ยงอันตรายและความคุ้มค่าทางเศรษฐกิจ เพื่อสนองตามนโยบายส่งเสริมการทำการเกษตรระบบเกษตรอินทรีย์ของรัฐมนตรีว่าการกระทรวงเกษตรและสหกรณ์ 
        ด้าน นายสุวิทย์  ชัยเกียรติยศ อธิบดีกรมวิชาการเกษตร กล่าวเพิ่มเติมว่า พระราชบัญญัติวัตถุอันตราย พ.ศ.2535 มีอธิบดีกรมวิชาการเกษตรเป็นประธานคณะอนุกรรมการฯ พิจารณาการขึ้นทะเบียนวัตถุอันตรายทางการเกษตร มีวัตถุประสงค์เพื่อควบคุม และกำกับดูแลการใช้วัตถุอันตรายให้เป็นไปตามหลักวิชาการ และมีความปลอดภัย เพื่อคุ้มครองเกษตรกรและผู้บริโภค โดยมีการพิจารณาจากหลักเกณฑ์ที่สำคัญ 3 ข้อ ได้แก่ ข้อมูลพิษวิทยา ผลการทดลองประสิทธิภาพ และผลการวิเคราะห์คุณภาพผลิตภัณฑ์ ซึ่งการกำหนดหลักเกณฑ์ขึ้นทะเบียนเพื่อการอนุญาตนำเข้าวัตถุอันตราย เป็นมาตรการหนึ่งในการควบคุมปริมาณนำเข้าวัตถุอันตราย เพื่อให้เกษตรกรได้ใช้สารเคมีที่มีประสิทธิภาพในการกำจัดศัตรูพืช ป้องกันไม่ให้ผลผลิตเสียหาย คุ้มค่ากับเงินที่ลงทุน และที่สำคัญต้องเป็นสารเคมีมีความปลอดภัยต่อผู้ใช้ ผู้บริโภค และสิ่งแวดล้อม
        “สำหรับการประชุมคณะอนุกรรมการเพื่อพิจารณาการขึ้นทะเบียนวัตถุอันตรายทางการเกษตร เมื่อวันที่ 19 มกราคม 2560 มีการพิจารณาใบสำคัญการขึ้นทะเบียนวัตถุอันตราย จำนวน 50 คำขอ ไม่ใช่ 50 ชนิดสาร โดยเป็นคำขอขึ้นทะเบียนในวัตถุอันตรายที่เคยอนุญาตให้ขึ้นทะเบียนไว้ก่อนแล้ว แต่มีผู้ประกอบการรายอื่นประสงค์จะขอขึ้นทะเบียนสารดังกล่าว ซึ่งมีคำขอที่ผ่านหลักเกณฑ์เพียง 9 คำขอ ชะลอการขึ้นทะเบียนจำนวน 3 คำขอ เนื่องจากผลการทดลองประสิทธิภาพไม่ได้ทำในพืชอาหาร ผ่านความเห็นในหลักวิชาการโดยให้รับขึ้นทะเบียนได้เมื่อสำนักงานคณะกรรมการกฤษฎีกาตีความให้สามารถใช้ผลการทดลองประสิทธิภาพร่วมได้จำนวน 36 คำขอ และชะลอการขึ้นทะเบียนจำนวน 2 คำขอ เนื่องจากเป็นสารที่มีข้อมูลว่าก่อให้เกิดการระบาดเพิ่มของศัตรูพืช” นายสุวิทย์ กล่าว
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
 
 
 
 
 
  



ที่มา : http://www.thaigov.go.th/news/contents/details/1479