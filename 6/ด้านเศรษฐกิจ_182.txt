รัฐบาลไทย-ข่าวทำเนียบรัฐบาล-สตาร์ทอัพ เริ่มปฏิบัติจริงสู่นักพัฒนาอุปกรณ์ ให้ทุกสิ่งเชื่อมถึงอินเตอร์เน็ตธพว. สานฝันนักประดิษฐ์ หนุนเข้าสู่โลกดิจิทัลเทคโนโลยี







                                วันศุกร์ที่ 3 กุมภาพันธ์ 2560                              





    298  













   สตาร์ทอัพ เริ่มปฏิบัติจริงสู่นักพัฒนาอุปกรณ์ ให้ทุกสิ่งเชื่อมถึงอินเตอร์เน็ตธพว. สานฝันนักประดิษฐ์ หนุนเข้าสู่โลกดิจิทัลเทคโนโลยี
 

   ธนาคารพัฒนาวิสาหกิจขนาดกลางและขนาดย่อมแห่งประเทศไทย จัดกิจกรรมอบรมเชิงปฏิบัติการสร้างธุรกิจด้วยนวัตกรรมเทคโนโลยี (Inno Workshop) “เริ่มต้นสู่นักพัฒนาอุปกรณ์ ให้ทุกสิ่งเชื่อมถึงอินเตอร์เน็ต (Internet of Things)” 





   ในวันนี้ (3 กุมภาพันธ์ 2560) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.หรือ SME Development Bank) จัดกิจกรรมอบรมเชิงปฏิบัติการสร้างธุรกิจด้วยนวัตกรรมเทคโนโลยี (Inno Workshop) “เริ่มต้นสู่นักพัฒนาอุปกรณ์ ให้ทุกสิ่งเชื่อมถึงอินเตอร์เน็ต (Internet of Things)” ณ สำนักงานใหญ่ SME Bank Tower ติดสถานีรถไฟฟ้าอารีย์ โดยเป็นกิจกรรมที่ได้รับความสนใจจากกลุ่มสตาร์ทอัพและผู้ประกอบการเอสเอ็มอีตื่นตัวเข้าร่วมงานอย่างคับคั่ง เพราะเป็นคอร์สที่เน้นการฝึกฝนลงมือปฏิบัติงานจริง เรียนรู้เต็มวัน  ตั้งแต่เวลา 9.30-17.00 น. โดย ธพว. มีอุปกรณ์ปฏิบัติการ IoT เพื่อฝึกทักษะการทำงานกับอุปกรณ์โดยตรง จากการร่วมมือกับสถาบันเทคโนโลยีพระจอมเกล้าเจ้าคุณทหารลาดกระบัง ทั้งนี้เริ่มต้นเปิดรับผู้เข้าอบรมเพียง 25 คนเท่านั้น  เพราะจุดมุ่งหมายต้องการให้ผู้เข้าอบรมได้ประสบการณ์เจาะลึกโดยตรง แต่เนื่องจากมีกระแสคนจำนวนมากสนใจขอเข้าร่วมการอบรม โดยไม่ต้องมีอุปกรณ์ลงมือปฏิบัติงานจริงก็ได้   ธนาคารจึงได้ขยายเปิดรับผู้เข้าอบรมเพิ่มครั้งนี้รวมจำนวน 60 คน และสำหรับผู้พลาดโอกาสเข้าร่วมอบรม สามารถติดตามชมการถ่ายทอดสดเป็นช่วงๆ ผ่าน Facebook Live ของ Innovation Center และ Facebook SME Development Bank ได้ด้วยเช่นกัน

นายมงคล ลีลาธรรม กรรมการผู้จัดการ ธพว.กล่าวว่า การอบรมฝึกปฏิบัติการจริงเป็นขั้นตอนสุดท้ายในการจัดสัมมนาภายใต้หัวข้อ Internet of Things ที่ผู้เข้าอบรมจะได้ประโยชน์พัฒนาทักษะดิจิทัลเทคโนโลยีมาใช้โดยเป็นการฝึกฝนการลงมือปฏิบัติงานคอนโทรลเลอร์ด้วยบอร์ด Arduino เทคนิคการติดตั้งและเขียนโปรแกรม เพื่อนำไปใช้ควบคุมอุปกรณ์ต่างๆ เช่น ไฟฟ้า อุปกรณ์ในครัวเรือน เป็นต้น เพื่อเป็นพื้นฐานในการพัฒนาระบบฮาร์ดแวร์ หรือเป็นพื้นฐานในการพัฒนาระบบที่ซับซ้อนต่อไป ช่วยจุดประกายสร้างสรรค์สานฝันนักประดิษฐ์สู่โลกธุรกิจในอนาคต โดยเชื่อมโยงความรู้และการสนับสนุนเงินทุน ภายใต้นโยบายธนาคารเอสเอ็มอี ดี โซลูชั่น (SME D-Solution) ศูนย์ให้บริการช่วยเหลือผู้ประกอบการให้ประสบความสำเร็จตามเป้าหมาย โดยวิทยากรที่มีความชำนาญพิเศษด้านนี้โดยตรง ซึ่งปกติการเรียนคอร์สนี้รวมอุปกรณ์ต่อคนจะมีค่าใช้จ่ายสูงถึง 3,600 บาท แต่ธนาคารออกค่าใช้จ่ายให้ผู้เข้าเรียนฟรี เพื่อบ่มเพาะสร้างโอกาสให้สตาร์ทอัพเข้าสู่ธุรกิจต่อไป

สำหรับวิทยากรที่จะมาอบรมเชิงปฏิบัติการครั้งนี้ ว่าที่ร้อยตรี อาคม ไทยเจริญ ซึ่งเป็นวิทยากรอบรมด้านการเขียนโปรแกรม Internet of Things จากบริษัทวีนัส ซัพพลาย จำกัด (Thai Easy Elec) ซึ่งมีประสบการณ์บรรยายพิเศษให้กับสถานศึกษาและหน่วยงานต่างๆ เป็นผู้ก่อตั้งสมาคมโปรแกรมเมอร์ไทยและเคยทำหน้าที่เป็นคณะกรรมการร่างแผนการด้าน Internet of Things ให้กับสำนักงานรัฐบาลอิเล็กทรอนิกส์ (องค์กรมหาชน) นอกจากนี้ยังมีความชำนาญพิเศษด้านการพัฒนาระบบคอมพิวเตอร์ระบบเครือข่ายและสถาปัตยกรรมคอมพิวเตอร์และเทคโนโลยีฝังตัวด้วย

ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/1687