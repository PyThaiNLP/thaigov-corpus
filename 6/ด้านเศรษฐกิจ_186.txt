รัฐบาลไทย-ข่าวทำเนียบรัฐบาล-บัญชีกลางคว้ารางวัลเพชรวายุภักษ์ ครั้งที่ 6 รวม 7 รางวัล







                                วันจันทร์ที่ 6 กุมภาพันธ์ 2560                              





    500  













   บัญชีกลางคว้ารางวัลเพชรวายุภักษ์ ครั้งที่ 6 รวม 7 รางวัล
 

   กรมบัญชีกลางรับรางวัลการประกวดเพชรวายุภักษ์ ครั้งที่ 6 ประจำปี 2559 กวาดไป 7 รางวัล 





   กรมบัญชีกลางรับรางวัลการประกวดเพชรวายุภักษ์ ครั้งที่ 6 ประจำปี 2559 กวาดไป 7 รางวัล นับเป็นความสำเร็จและความภาคภูมิใจที่ได้รับรางวัลต่อเนื่องเป็นปีที่ 6 หวังกระตุ้นให้เกิดความตื่นตัวในการพัฒนาและปรับปรุงประสิทธิภาพในการทำงานและบริการที่เป็นประโยชน์ต่อกรมบัญชีกลางและประชาชนให้ดียิ่งขึ้น

นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางเข้าร่วมพิธีมอบรางวัลเพชรวายุภักษ์ ครั้งที่ 6 โดยมีนายอภิศักดิ์ ตันติวรวงศ์ รัฐมนตรีว่าการกระทรวงการคลัง เป็นประธาน นายสมชัย สัจจพงษ์ ปลัดกระทรวงการคลัง และผู้บริหารกระทรวงการคลังเข้าร่วมพิธีดังกล่าว ณ โรงแรมรามาการ์เด้นส์ กรุงเทพฯ เมื่อวันที่ 1 กุมภาพันธ์ ที่ผ่านมา ในครั้งนี้กรมบัญชีกลางได้ส่งผลงานเข้าประกวดเพชรวายุภักษ์ จำนวน 24 ผลงาน และผ่านการคัดเลือกจากคณะกรรมการกลั่นกรองผลงานการประกวดเพชรวายุภักษ์ จำนวน 14 ผลงาน และได้รับรางวัลทั้งสิ้น 7 ผลงาน

อธิบดีกรมบัญชีกลาง กล่าวต่อว่า ปีนี้กรมบัญชีกลางคว้ารางวัลเพชรวายุภักษ์ จำนวน 7 รางวัล จาก 21 รางวัล ประกอบด้วย
1. ประเภทหน่วยงานระดับกรม  ได้รับ 2 รางวัล ได้แก่ (1) รางวัลรองชนะเลิศอันดับ 1 ประเภทรางวัลนวัตกรรม จากผลงานชื่อ “CGD e-Payment” และ (2) รางวัลชนะเลิศ ประเภทรางวัลนวัตกรรมการต่อยอดผลงานที่เคยได้รับรางวัล จากผลงานชื่อ “การติดตามสถานการณ์ใช้จ่ายเงินงบประมาณของรัฐผ่านระบบการจัดซื้อจัดจ้างภาครัฐด้วยอิเล็กทรอนิกส์อย่างครบวงจร (electronic Government Procurement : e-GP) ระยะที่ 3”  
2. ประเภทหน่วยงานระดับสำนัก กอง หรือเทียบเท่า ได้รับรวม 3 รางวัล ได้แก่ (1) ประเภทรางวัลผลงานนวัตกรรม ได้รับ 2 รางวัล โดยได้รับรางวัลชนะเลิศ จากผลงานชื่อ “ระบบรายงานการเงินรวมภาครัฐ (ระบบ CFS : Consolidated Financial Statement) ของสำนักมาตรฐานด้านการบัญชีภาครัฐ”  และได้รับรางวัลรองชนะเลิศ อันดับ 2 จากผลงานชื่อ “การเพิ่มประสิทธิภาพการเร่งรัดติดตามการดำเนินงานตามการส่งเสริมความเป็นอยู่ระดับตำบล (ตำบลละ 5 ล้าน) จังหวัดนครพนม (e&G Mapping Help TB5M: e-GP and GFMIS Mapping Help of Tumbon 5 million) ของสำนักงานคลังจังหวัดนครพนม”  (2) ประเภทรางวัลต่อยอดนวัตกรรม ได้รับรางวัลรองชนะเลิศ อันดับ 2 จากผลงาน “การจับคู่บัญชีท้องถิ่นเข้าสู่ระบบ e-LAAS (Mapping LG Accounting to e-LAAS) ของสำนักงานคลังจังหวัดสุโขทัย”
3. ประเภทผลงานรายบุคคล/คณะบุคคล ได้รับรางวัลชมเชย จำนวน 2 รางวัล ได้แก่ (1) ผลงาน “ระบบบัญชีสำเร็จรูปเพื่อการจัดทำบัญชีโครงการตามนโยบายภาครัฐ (เงินงบกลาง) (Accounting System for Government Policies : ASGP) ของสำนักการเงินการคลัง”  และ (2) ผลงาน “Healthy point Redeem สะสมแต้มสุขภาพแลกรับส่วนลดค่ารักษาพยาบาล ของสำนักงานคลังเขต 6”

“รางวัลทั้ง 7 รางวัลที่กรมบัญชีกลางได้รับจากงานเพชรวายุภักษ์ในครั้งนี้ ถือเป็นความสำเร็จจากความพยายามและทุ่มเทของบุคลากรกรมบัญชีกลางทุกภาคส่วน รวมทั้งเป็นความภาคภูมิใจอย่างยิ่งที่ได้ประกาศความสามารถให้เห็นเป็นที่ประจักษ์ และสร้างกำลังใจในการพัฒนาและการปรับปรุงการทำงานให้มีประสิทธิภาพยิ่งขึ้น เพราะกรมบัญชีกลางมุ่งส่งเสริมและผลักดันการคิดค้นนวัตกรรมสิ่งใหม่ๆ ที่ทันสมัยแบบก้าวกระโดด เพื่อให้สอดคล้องกับนโยบาย Thailand 4.0 และรองรับกับยุทธศาสตร์ชาติ 20 ปีของรัฐบาล ที่สำคัญเพื่อให้เกิดประโยชน์ต่อภาครัฐ ภาคเอกชน และประชาชนในอนาคตข้างหน้าต่อไป” นางสาวสุทธิรัตน์ กล่าว

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/1709