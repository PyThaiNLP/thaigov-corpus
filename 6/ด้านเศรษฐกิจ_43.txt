รัฐบาลไทย-ข่าวทำเนียบรัฐบาล-กระทรวงเกษตรฯ ดำเนินการขึ้นทะเบียนเกษตรกร โดยใช้ระบบวาดแปลงไปแล้ว 650,000 แปลง







                                วันอังคารที่ 10 มกราคม 2560                              





    432  













   กระทรวงเกษตรฯ ดำเนินการขึ้นทะเบียนเกษตรกร โดยใช้ระบบวาดแปลงไปแล้ว 650,000 แปลง
 

   กระทรวงเกษตรฯ ดำเนินการขึ้นทะเบียนเกษตรกร โดยใช้ระบบวาดแปลงไปแล้ว 650,000 แปลง พร้อมหนุนแผนปี 61 ให้แล้วเสร็จอีก 13 ล้านแปลงทั่วประเทศ หวังใช้สนับสนุนด้านการเกษตรให้เกิดประโยชน์สูงสุด 





     พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยถึงผลการดำเนินงานการวาดแปลงตามระบบการขึ้นทะเบียนเกษตรกร ว่า จากที่กระทรวงเกษตรและสหกรณ์ได้มอบหมายให้กรมส่งเสริมการเกษตรขึ้นทะเบียนและปรับปรุงทะเบียนเกษตรกร โดยมีวัตถุประสงค์เพื่อให้ข้อมูลทะเบียนเกษตรกรมีความถูกต้อง เป็นปัจจุบัน มีการจัดเก็บข้อมูลพิกัดตำแหน่ง และผังแปลงของเกษตรกรให้สามารถทราบสถานภาพการใช้พื้นที่การเกษตร และพัฒนาระบบฐานข้อมูลทะเบียนเกษตรกรให้สามารถนำมาใช้ในการวางแผนการพัฒนาการเกษตรได้ มีการสรุปผลการดำเนินงานในปี 2559 ดำเนินการไปแล้ว 650,000 แปลง แบ่งเป็น การดำเนินงานของกรมส่งเสริมการเกษตร จำนวน 532,686 แปลง GISTDA จำนวน 104,858 แปลง และ NECTEC จำนวน 12,456 แปลง และมีเป้าหมายในการวาดแปลงให้แล้วเสร็จในปี 2561 จำนวน 13 ล้านแปลง ทั่วประเทศ เพื่อให้สามารถนำไปใช้ประโยชน์ด้านการเกษตรให้เร็วที่สุด ซึ่งฐานข้อมูลทั้งหมดจะครอบคลุมเกษตรกรผู้ปลูกพืช ทำไร่นาสวนผสม ทำนาเกลือ และเลี้ยงแมลงเศรษฐกิจ โดยเกษตรกรจะต้องเป็นผู้มาแจ้งขึ้นทะเบียน และปรับปรุงข้อมูลของตนเอง ซึ่งรวมไปถึงข้อมูลด้านพื้นที่ปลูกที่มีและไม่เอกสารสิทธิ์ และการประมาณการผลผลิตที่คาดว่าจะได้รับ เป็นต้น
     นายสมชาย ชาญณรงค์กุล อธิบดีกรมส่งเสริมการเกษตร กล่าวเพิ่มเติมว่า การดำเนินงานขึ้นทะเบียนเกษตรกร เริ่มดำเนินการตั้งแต่ปี 2552 - 2556 มีการบันทึกข้อมูลทะเบียนเกษตรกร แต่ไม่มีระบบการวาดแปลง ต่อมาเมื่อปี 2557 ได้ใช้เครื่องจับพิกัดภูมิศาสตร์ GPS จัดเก็บพิกัดที่ตั้งแปลง และวัดขนาดพื้นที่เข้ามาสนับสนุนในการจัดเก็บข้อมูล โดยร่วมมือกับ GISTDA ในการใช้แผนที่ภาพถ่ายดาวเทียมมาค้นหาพิกัดและวาดผังแปลงด้วยโปรแกรม GISagro จากนั้นได้ร่วมมือกับ NECTEC ในการออกแบบ Application การขึ้นทะเบียนเกษตรกร พร้อมกับวาดผังแปลงด้วย Tablet ตลอดจนพัฒนาการใช้โปรแกรมสำเร็จรูป Qgis และใช้แผนที่ Google Map ในการค้นหาพิกัดและวาดผังแปลง
    ทั้งนี้ หากระบบการขึ้นทะเบียนเกษตรกรดังกล่าวแล้วเสร็จสมบูรณ์ จะสามารถการนำไปใช้ประโยชน์ด้านการเกษตรได้หลายมิติ อาทิ การปรับเปลี่ยนการปลูกพืชให้เหมาะสมกับพื้นที่ การเตรียมความพร้อมในฤดูกาลผลิตใหม่ เป็นต้น โดยจะแสดงผลข้อมูลของเกษตรกร ตั้งแต่พิกัดแปลง จำนวนพื้นที่เพาะปลูก ข้อมูลการทำการเกษตร ตลอดจนการแสดงข้อมูลพื้นที่เพาะปลูกที่สอดคล้องกับ Agri – map เป็นต้น
 
***********************
 
กลุ่มโฆษกและวิเคราะห์ข่าว กองเกษตรสารนิเทศ 
สำนักงานปลัดกระทรวงเกษตรและสหกรณ์ 
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai



ที่มา : http://www.thaigov.go.th/news/contents/details/1264