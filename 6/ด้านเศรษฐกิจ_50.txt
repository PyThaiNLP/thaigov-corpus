รัฐบาลไทย-ข่าวทำเนียบรัฐบาล-ธ.ก.ส. เร่งเยียวยาเกษตรกรประสบอุทกภัย







                                วันอังคารที่ 10 มกราคม 2560                              





    355  













   ธ.ก.ส. เร่งเยียวยาเกษตรกรประสบอุทกภัย
 

   ธ.ก.ส. เร่งช่วยเหลือเกษตรกรที่ประสบอุทกภัยในพื้นที่ภาคใต้ทั้งระยะสั้นและระยะยาวบรรเทาความเดือดร้อน พักชำระต้นเงิน 1 ปี พร้อมลงพื้นที่มอบถุงยังชีพและสำรวจความเสียหายเพื่อฟื้นฟูอาชีพในระยะยาว 





   นายอภิรมย์ สุขประเสริฐ รองผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. ได้ออกมาตรการเพื่อเยียวยาเกษตรกรลูกค้าที่ได้รับผลกระทบจากอุทกภัยที่เกิดขึ้นในพื้นที่ภาคใต้ โดยมาตรการที่ดำเนินการเร่งด่วนคือได้ให้พนักงานออกเยี่ยมเยียนลูกค้าที่ประสบอุทกภัย โดยนำถุงยังชีพมอบให้เพื่อช่วยเหลือในเบื้องต้นรวมถึงให้กำลังใจแก่เกษตรกรลูกค้าที่ได้รับผลกระทบจากอุทกภัยในครั้งนี้ ทั้งนี้ในเบื้องต้น ธ.ก.ส.ได้มอบถุงยังชีพไปแล้วทั้งสิ้น 33,000 ชุด โดยใช้เงินจากกองทุนบรรเทาความเดือดร้อนผู้ประสบภัยธรรมชาติและภัยพิบัติของ ธ.ก.ส. จำนวน 16,500,000 บาท

ส่วนภาระหนี้สินของเกษตรกรลูกค้าทาง ธ.ก.ส. ได้มีมาตรการให้ความช่วยเหลือเกษตรกรที่ประสบภัยพิบัติอ โดยการพักชำระหนี้ต้นเงินเกษตรกรที่เป็นลูกค้า ธ.ก.ส. เป็นระยะเวลา 1 ปี และงดคิดดอกเบี้ยปรับ ทั้งนี้ภายหลังสถานการณ์น้ำท่วมคลี่คลายแล้ว ธนาคารจะเข้าไปสำรวจความเสียหาย เพื่อให้ได้ข้อมูลสำหรับพิจารณามาตรการฟื้นฟูการประกอบอาชีพและมาตรการช่วยเหลือเพิ่มเติมต่อไป

“ ธ.ก.ส.ได้เข้าไปดูแลช่วยเหลือเกษตรกรลูกค้าในทุกพื้นที่ที่ประสบภัยเป็นการเร่งด่วนแล้ว สำหรับภาระหนี้สินที่เกษตรกรลูกค้ามีอยู่กับ ธ.ก.ส.นั้น ไม่ต้องกังวลใจธนาคารพร้อมเข้าไปดูแลอย่างเต็มที่”  นายอภิรมย์กล่าว

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/1271