รัฐบาลไทย-ข่าวทำเนียบรัฐบาล-วันเด็กแห่งชาติปี 2560 ที่ธนาคารออมสิน “เด็กไทยก้าวตามรอยพ่อหลวง” น้อมนำพระอัจฉริยภาพ 9 ด้าน แห่งรัชกาลที่ 9 จัดงานยิ่งใหญ่







                                วันจันทร์ที่ 16 มกราคม 2560                              





    281  













   วันเด็กแห่งชาติปี 2560 ที่ธนาคารออมสิน “เด็กไทยก้าวตามรอยพ่อหลวง” น้อมนำพระอัจฉริยภาพ 9 ด้าน แห่งรัชกาลที่ 9 จัดงานยิ่งใหญ่
 

   ธนาคารออมสิน จัดกิจกรรม “วันเด็กแห่งชาติ” ประจำปี 2560 ณ ธนาคารออมสินสำนักงานใหญ่ สำนักงานภาค และสาขาทั่วประเทศ ภายใต้แนวคิด “เด็กไทยก้าวตามรอยพ่อหลวง”  





   ธนาคารออมสิน จัดกิจกรรม “วันเด็กแห่งชาติ” ประจำปี 2560 ณ ธนาคารออมสินสำนักงานใหญ่ สำนักงานภาค และสาขาทั่วประเทศ ภายใต้แนวคิด “เด็กไทยก้าวตามรอยพ่อหลวง” พร้อมเปิดทุกสาขาทั่วประเทศให้เด็กฝากเงินเป็นกรณีพิเศษ ตั้งแต่ 8.30 - 12.00 น. โดยเด็กมาฝากเงินหรือเปิดบัญชีด้วยตัวเอง ตั้งแต่ 100 บาทขึ้นไป รับของที่ระลึกทันที! “กระปุกรถออมสิน”

วันนี้ (14 มกราคม 2560) ธนาคารออมสินได้จัดกิจกรรมวันเด็กแห่งชาติ ประจำปี 2560 มีกิจกรรมที่จัดสำหรับเด็กมากมาย ทั้งในส่วนของสำนักงานใหญ่ สำนักงานภาค และสาขาทั่วประเทศ โดยสำนักงานใหญ่    ถนนพหลโยธิน เริ่มกิจกรรมตั้งแต่เวลา 8.00 น. มี นายชาติชาย พยุหนาวีชัย ผู้อำนวยการธนาคารออมสิน เป็นประธานในพิธี พร้อมด้วยผู้บริหาร และพนักงานที่พร้อมมอบกิจกรรมที่น่าสนใจและสนุกสนานให้แก่เด็กทุกๆ คน

นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ในวันเด็กแห่งชาติ หน่วยงานต่างๆ ทั้งภาครัฐและเอกชนได้จัดกิจกรรมมากมาย เพื่อให้เด็กไทยได้เข้าไปมีส่วนร่วมทั้งเพื่อสันทนาการ สนุกสนาน และท้าทายความคิด ธนาคารออมสินซึ่งเป็นหนึ่งในหน่วยงานของภาครัฐได้จัดกิจกรรม โดยในปีนี้จัดขึ้นภายใต้แนวคิด “เด็กไทยก้าวตามรอยพ่อหลวง” โดยจัดกิจกรรมตามพระอัจฉริยภาพของพระบาทสมเด็จ พระปรมินทรมหาภูมิพลอดุลยเดช รัชกาลที่ ๙ รวมจำนวน 9 โซน ได้แก่ พระอัจฉริยภาพด้านเทคโนโลยี ด้านพระนิพนธ์ ด้านการกีฬา ด้านการถ่ายภาพ ด้านงานช่าง ด้านจิตรกรรม ด้านดนตรี ด้านปรัชญาเศรษฐิจพอเพียง และด้านการประหยัดและการออม

ทั้งนี้ เพื่อให้เด็กได้รำลึกถึงพระมหากรุณาธิคุณและน้อมนำแนวพระราชดำริของพระบาทสมเด็จ พระปรมินทรมหาภูมิพลอดุลยเดช รัชกาลที่ ๙ และ พระบาทสมเด็จพระมงกุฎเกล้าเจ้าอยู่หัว รัชกาลที่ ๖ มาเป็นแบบอย่างในการดำเนินชีวิตและเจริญรอยตามพระองค์ท่าน เพื่อสร้างความมั่นคงทางการเงินให้แก่ตนเอง ซึ่งถ้าหลายๆ คนปฏิบัติ เมื่อรวมกันแล้วจะเป็นพลังที่ยิ่งใหญ่กลายเป็นความมั่นคงทางเศรษฐกิจและสังคมของประเทศ สร้างความเป็นปึกแผ่นให้ประเทศชาติสมดั่งพระราชปณิธานของพระองค์

สำหรับกิจกรรมสำคัญของงานวันเด็กที่ธนาคารออมสิน คือการเปิดรับฝากเงิ นเป็นกรณีพิเศษ ซึ่งมีเป็นประจำทุกปี และแจกของที่ระลึกให้แก่เด็กที่ฝากเงิน โดยเปิดรับฝากตั้งแต่เวลา 8.30-12.00 น. สำหรับเด็กที่มาฝากเงินหรือเปิดบัญชีด้วยตัวเองตั้งแต่ 100 บาทขึ้นไป รับของที่ระลึก “กระปุกรถออมสิน” ทันที ณ สาขาทุกแห่งทั่วประเทศ 1 ชิ้น ต่อ 1 ราย (ของมีจำนวนจำกัด)

“ธนาคารออมสิน ในฐานะสถาบันการเงินที่พระบาทสมเด็จพระมงกุฎเกล้าเจ้าอยู่หัว รัชกาลที่ ๖ ทรงก่อตั้งขึ้นเพื่อปลูกฝังและส่งเสริมนิสัยการออมทรัพย์ให้แก่ประชาชน ได้เล็งเห็นความสำคัญของเด็กและเยาวชนของชาติซึ่งจะเติบโตเป็นผู้ใหญ่ในวันข้างหน้า โดยธนาคารได้จัดกิจกรรมส่งเสริมให้มีนิสัยรักการออมผ่านกิจกรรมต่างๆ มากมาย โดยเฉพาะกิจกรรมวันเด็ก ซึ่งได้เริ่มจัดขึ้นเป็นครั้งแรกเมื่อปี 2504 ด้วยการเปิดให้บริการรับฝากเงินเป็นกรณีพิเศษ พร้อมจัดทำของที่ระลึกเพื่อมอบเป็นของแจกแก่เด็กที่มาฝากเงิน และได้จัดกิจกรรมต่างๆ ให้แก่เด็กๆ ต่อเนื่องมาจนถึงปีปัจจุบัน” ผู้อำนวยการธนาคารออมสิน กล่าวในที่สุด.

ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง 



ที่มา : http://www.thaigov.go.th/news/contents/details/1355