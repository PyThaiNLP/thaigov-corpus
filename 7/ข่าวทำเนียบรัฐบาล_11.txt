รัฐบาลไทย-ข่าวทำเนียบรัฐบาล-สรุปผลการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 5 ครั้งที่ 2/2560







                                วันพฤหัสบดีที่ 9 กุมภาพันธ์ 2560                              





    329  













   สรุปผลการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 5 ครั้งที่ 2/2560
 

   รอง นรม. ประวิตร ประธานคณะกรรมการขับเคลื่อนและปฏิรูปการบริหารราชการแผ่นดิน คณะที่ 5 รับทราบรายงานความคืบหน้า พร้อมกับรับทราบปัญหาในการขับเคลื่อนปฏิรูป 





   สรุปผลการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 5 ครั้งที่ 2/2560


วันนี้ (8 กุมภาพันธ์ 2560) เวลา 09.00 น.  ณ ตึกสันติไมตรี (หลังใน) ทำเนียบรัฐบาล  พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 5 ครั้งที่ 2/2560 คณะกรรมการขับเคลื่อนและปฏิรูปด้านความมั่นคง ลดความเหลื่อมล้ำ ทรัพยากรธรรมชาติและสิ่งแวดล้อม และเรื่องที่เป็นวาระเร่งด่วนและการแก้ไขปัญหาการดำเนินการตามพันธกรณีระหว่างประเทศ วัตถุประสงค์ของการประชุมฯ เพื่อรายงานความคืบหน้าในการดำเนินการขับเคลื่อนปฏิรูปประเทศ พร้อมกับรายงานปัญหาที่ติดขัดระหว่างการดำเนินงาน เพื่อรายงานตีอนายกรัฐมนตรี ได้รับทราบเพื่อเป็นแนวทางในการพิจารณาสั่งการในระยะต่อไป โดยมีผลของการประชุมฯ สรุปสาระสำคัญดังนี้
ที่ประชุมฯ รับทราบความคืบหน้าของการแก้ปัญหารุกล้ำพื้นที่คลองลาดพร้าว โดยทางกรุงเทพมหานคร (กทม.) กระทรวงพัฒนาสังคมและความมั่นคงของมนุษย์ (พม.) กระทรวงมหาดไทย (มท.) และคณะรักษาความสงบแห่งชาติ (คสช.) ได้ดำเนินงานตามแผนโครงการบ้านประชารัฐริมคลอง เพื่อจัดระเบียบความเป็นอยู่คนในชุมชนที่อาศัยอยู่บริเวณริมคลองลาดพร้าว เพื่อให้พี่น้องชุมชนริมคลองลาดพร้าวมีที่อยู่อาศัยเป็นของตัวเองอย่างถูกต้องตามกฎหมาย วางรากฐานช่วยยกระดับคุณภาพที่ดีขึ้น รวมไปถึงเป็นการปรับปรุงสิ่งแวดล้อมริมคลองลาดพร้าวให้มีทัศนวิสัยให้สวยงาม เพื่อเป็นภาพลักษณ์ที่ดีให้กับประเทศด้วย อีกทั้ง ชุมชนริมคลองฯ ยังได้รับการช่วยเหลือจาก ธนาคารอาคารสงเคราะห์ (ธอส.) และบริษัท TOT ในการส่งเสริมและเยียวยาให้กับผู้ได้รับผลกระทบในการขอสินเชื่อที่อยู่อาศัยในโครงการดังกล่าวด้วย  




นอกจากนี้ ที่ประชุมฯ รับทราบความคืบหน้าเกี่ยวกับโครงการฟื้นฟูชุมชนดินแดง ซึ่งที่ผ่านมา พม. ได้ดำเนินการวางศิลาฤกษ์อาคารพักอาศัยแปลง G เสร็จสิ้นแล้ว และยังได้จัดอบรมหลักสูตรการอยู่อาศัยร่วมกันภายในอาคารขึ้น ซึ่งจะเป็นรากฐานที่มั่นคงในการพักอาศัยภายในอาคารร่วมกันอย่างเป็นระเบียบ ต่อยอดผลสำเร็จไปถึงการอนุมัติโครงการอาคารที่พักอาศัยแปลงอื่นได้ในอนาคต ทั้งหมดนี้เป็นการสร้างความมั่นใจให้กับพี่น้องชุมชนดินแดง ที่สอดคล้องกับการตอบสนองวิสัยทัศน์ประเทศไทย ที่จะลดความเลื่อมล้ำในสังคมอย่างยั่งยืนต่อไปด้วย ทั้งนี้การสร้างอาคารพักอาศัยจำนวน 20,292 หน่วย มีกำหนดจะแล้วเสร็จและสามารถเข้าพักอาศัยได้อย่างสมบูรณ์ในอีก 8 ปีข้างหน้า เพื่อเป็นการสร้างความ มั่นคง และยั่งยืนให้กับคนชุมชนดินแดง ได้มีที่พักอาศัยที่อบอุ่นต่อไป
นอกจากนี้ ที่ประชุมฯ รับทราบความคืบหน้าการพัฒนาพื้นที่ริมแม่น้ำเจ้าพระยา โดยมีแผนงานสร้างเส้นทางคมนาคมเชื่อมโยงทุกเส้นทางให้สามารถสัญจรไปมาอย่างสะดวกและปลอดภัยได้ โดยได้มีแนวทางในการปรับปรุงในรูปแบบให้คงความเป็นวัฒนธรรมไทยไว้ด้วย ซึ่งทาง มท. ได้ดำเนินการประสานงานกับหน่วยงานที่เกี่ยวข้องเสร็จสิ้นเรียบร้อย และรอการดำเนินตอบกลับ เพื่อดำเนินการในขั้นตอนต่อไป ในส่วนของปัญหาการดำเนินงานดังกล่าวนั้น ได้รับการต่อต้านจากคณะกรรมการเกาะรัตนโกสินทร์ ซึ่งมีจำเป็นที่จะต้องเผยแพร่ประชาสัมพันธ์ สร้างการรับรู้และเข้าใจอย่างถูกต้อง ที่รัฐบาลดำเนินการเพื่อมุ่งหวังประโยชน์สูงสุดให้กับประเทศและประชาชน โดยมอบหมายให้ กทม. ให้ดำเนินการและวางแนวทางเยียวยาให้กับผู้ได้รับผลกระทบที่จะต้องย้ายที่อยู่อาศัย และให้ช่วยจัดการดูแลเบื้องต้นต่อไป




นอกจากนั้น ที่ประชุมฯ ได้รับทราบความคืบหน้า เกี่ยวกับแนวทางการจัดทำผังเมือง และการป้องกันอุทกภัยในอนาคต โดยมอบหมายให้กรมโยธาธิการและผังเมือง ดำเนินการจัดทำและปรับปรุงแบบผังเมืองใหม โดยเป็นการปรับพื้นที่สิ่งก่อสร้างที่จะขวางเส้นทางไหลผ่านของน้ำได้ พร้อมกับ มอบหมาย กรมโยธาธิการและผังเมืองรวบรวมแผนที่เส้นทางของหน่วยงานที่เกี่ยวข้อง นำมาปรับปรุงให้สอดคล้องแล้วส่งกลับเพื่อนำไปเป็นแบบในการสร้างเป็นฐานในอนาคต ทั้งหมดนี้จะเป็นแนวทางการแก้ไขปัญหาอุทกภัยได้อย่างยั่งยืนได้ต่อไป 




อีกทั้ง ที่ประชุมฯ ได้รับทราบความคืบหน้า เกี่ยวกับการดำเนินงานแก้ไขปัญหาเกี่ยวกับการประมงผิดกฎหมาย โดยประธานได้สั่งการให้ทางสำนักงานตำรวจแห่งชาติ กองทัพเรือ และกรมประมง บังคับใช้กฎหมายผู้กระทำผิดในการทำการประมงอย่างชัดเจน พร้อมกับให้กรมประมงหาวิธีแก้ไขปัญหาการทำประมงโพงพางในพื้นที่จังหวัดสงขลาและจังหวัดสตูลโดยเร็ว ซึ่งอาจจะเป็นการลงทะเบียนเพื่อรับการเยียวยาสำหรับผู้ที่ได้รับผลกระทบ และช่วยส่งเสริมการประกอบอาชีพไดระยะต่อไป ทั้งนี้สำหรับเรือประมงที่มีความเสี่ยงในการทำการประมงที่อยู่ในพื้นที่มหาสมุทรอินเดีย รัฐบาลได้ดำเนินการเรียกตัวกลับโดยด่วนภายใน 30 วัน ก็เนื่องมาจากได้มีการกำหนดข้อบังคับทางกฎหมายในระดับนานาชาติในสัปดาห์ที่ผ่านมานี้

อีกทั้ง ที่ประชุมฯ ได้รับทราบความคืบหน้าเกี่ยวกับการแก้ไขปัญหาการบินพลเรือน และการปลดธงแดง โดยได้มีการเตรียมพร้อมเพื่อรับการตรวจสอบ จาก IKO และ FAA ไว้ทั้งหมดแล้ว เพื่อนเร่งดำเนินการปลดธงแดงให้กับบริษัท การบินไทย จำกัดมหาชน และบริษัทการบินพลเรือนของไทย ได้รับการรับรองมาตรฐานตามหลักเกณฑ์นานาชาติ ซึ่งจะสร้างความน่าเชื่อถือให้กับสายการบินของไทย และได้รับความไว้วางใจตามกฎกติกาสากล เพื่อสามารถนำเครื่องบินรับ-ส่งผู้โดยสารภายในเขตพื้นที่ประเทศสหรัฐอเมริกาได้ต่อไป 




ตอนท้าย ที่ประชุมฯ ได้รับทราบความคืบหน้าการแก้ปัญหาการค้ามนุษย์ โดยได้มีการจัดทำระบบอิเล็กทรอนิกส์สารสนเทศในการระบุสัญชาติ เก็บข้อมูลได้อย่างสะดวกรวดเร็ว รวมทั้งระบบดังกล่าวสามารถแสดงตัวตนจากระบบดังกล่าวได้ ทั้งนี้ได้สั่งการเพิ่มเติมให้กระทรวงแรงงาน (รง.) เร่งดำเนินการพิสูจน์สัญชาติให้ได้โดยเร็ว เพื่อควบคุมปัญหาเรื่องจำนวนแรงงานต่างด้าว เนื่องจากในอนาคต อาชีพแรงงานของบุคคลเหล่านี้ จะเป็นส่วนหนึ่งที่สำคัญของกลไกลการขับเคลื่อนปฏิรูปประเทศให้เป็นไปอย่างมั่นคง และยั่งยืน

ตอนท้าย รองนายกรัฐมนตรี ได้กล่าวขอบคุณทุกหน่วยงานที่ร่วมกันดำเนินการปฏิรูปเพื่อสร้างความก้าวหน้าของประเทศอย่างเต็มกำลัง รัฐบาลชุดนี้มีความมุ่งหวังพัฒนาประเทศไปในทางที่ดีขึ้น ที่ผ่านมา ด้วยความร่วมมือจากทุกฝ่าย มีผลทำให้แผนงานหลายอย่างประสบความสำเร็จได้ด้วยดี ขาดเพียงแค่จะต้องช่วยกันดำเนินงานประชาสัมพันธ์ ที่จะสร้างการรับรู้และเข้าใจอย่างถูกต้องให้กับประชาชนและบุคลากรทุกภาคส่วน เพื่อให้เข้าใจถึงแผนงานการดำเนินงานทั้งหมดที่รัฐบาลมุ่งหวังเพื่อให้เกิดการขับเคลื่อนปฏิรูปประเทศไทยให้มีความเจริญก้าวหน้าต่อไปอย่างมั่นคง มั่งคั่ง และยังยืน

--------------------------------

กลุ่มยุทธศาสตร์และแผนการประชาสัมพันธ์ สำนักโฆษก
  



ที่มา : http://www.thaigov.go.th/news/contents/details/1788