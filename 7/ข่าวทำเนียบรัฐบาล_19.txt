รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมคนไทยเป็นพุทธศาสนิกชนที่ดี พร้อมขอให้นำหลัก 3 ประการไปปรับใช้ในชีวิต ลดมูลเหตุความขัดแย้ง ชี้ปี 60 เริ่มต้นเป็นมงคล วอนทุกฝ่ายร่วมมือนำพาชาติสงบร่มเย็น







                                วันเสาร์ที่ 11 กุมภาพันธ์ 2560                              





    164  













   โฆษกรัฐบาลเผย นายกฯ ชื่นชมคนไทยเป็นพุทธศาสนิกชนที่ดี พร้อมขอให้นำหลัก 3 ประการไปปรับใช้ในชีวิต ลดมูลเหตุความขัดแย้ง ชี้ปี 60 เริ่มต้นเป็นมงคล วอนทุกฝ่ายร่วมมือนำพาชาติสงบร่มเย็น
 

   โฆษกรัฐบาลเผย นายกฯ ชื่นชมคนไทยเป็นพุทธศาสนิกชนที่ดี พร้อมขอให้นำหลัก 3 ประการไปปรับใช้ในชีวิต ลดมูลเหตุความขัดแย้ง ชี้ปี 60 เริ่มต้นเป็นมงคล วอนทุกฝ่ายร่วมมือนำพาชาติสงบร่มเย็น 





   พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ชื่นชมพี่น้องประชาชนทั่วประเทศที่ได้ใช้โอกาสวันมาฆบูชาปฏิบัติตนเป็นพุทธศาสนิกชนที่ดีด้วยการทำบุญตักบาตรตั้งแต่ช่วงเช้า ฟังเทศน์ฟังธรรม เจริญสมาธิภาวนา และเวียนเทียน ระลึกถึงคุณของพระพุทธ พระธรรม พระสงฆ์ ในช่วงบ่ายและค่ำ

“เนื่องจากวันมาฆบูชาปีนี้เป็นช่วงวันหยุดยาวติดต่อกัน 3 วัน ประชาชนจึงเดินทางออกไปทำบุญและทำกิจกรรมร่วมกับครอบครัวตามสถานที่ต่าง ๆ กันเป็นจำนวนมาก ซึ่งท่านนายกฯ เห็นว่าเป็นภาพบรรยากาศที่งดงาม แสดงออกถึงคุณลักษณะที่พึงประสงค์ของชาวพุทธ และช่วยธำรงรักษาพระพุทธศาสนาให้ยั่งยืน
 
โดยอยากให้ทุกคนน้อมนำหลัก 3 ประการ ซึ่งเป็นส่วนหนึ่งของโอวาทปาติโมกข์อันเป็นหัวใจสำคัญของพระพุทธศาสนา คือ การไม่ทำบาปทั้งปวง การทำกุศลให้ถึงพร้อม และการทำจิตใจให้ผ่องใส ใช้เตือนสติตนเองและปรับใช้ในการดำเนินชีวิตทุกขณะ ลดมูลเหตุที่ทำให้เกิดความโลภ โกรธ หลง อันเป็นชนวนของการทะเลาะเบาะแว้ง หรือความขัดแย้งในสังคม”

พลโท สรรเสริญ กล่าวต่อว่า ในช่วงวันพระใหญ่ต้นปีนี้ ยังมีเรื่องอันเป็นมงคลและสำคัญของประเทศ นั่นคือ พระราชพิธีสถาปนาสมเด็จพระสังฆราช องค์ที่ 20 แห่งกรุงรัตนโกสินทร์ เนื่องจากสมเด็จพระสังฆราชทรงเป็นประธานของฝ่ายสงฆ์และทรงเป็นที่เคารพสักการะของพุทธศาสนิกชนทั่วไป โดยสมเด็จพระเจ้าอยู่หัวมหาวชิราลงกรณ บดินทรเทพยวรางกูร จะเสด็จพระราชดำเนินทรงประกอบพระราชพิธีดังกล่าวในช่วงเย็นของวันอาทิตย์ที่ 12 ก.พ.60 ณ วัดพระศรีรัตนศาสดาราม

“ท่านนายกฯ ถือว่าปี 2560 เป็นปีที่มีจุดเริ่มต้นที่ดี เป็นสิริมงคล จึงขอให้พี่น้องไทยทุกคนทุกฝ่ายทำหน้าที่ของตนเองอย่างดีที่สุด ร่วมกันปกปักรักษาประเทศชาติไม่ให้มัวหมอง และเป็นพลังนำพาบ้านเมืองไปสู่ความสงบร่มเย็น ช่วยกันปฏิรูป และสร้างความสามัคคีปรองดองให้เกิดขึ้นต่อไป” 



ที่มา : http://www.thaigov.go.th/news/contents/details/1825