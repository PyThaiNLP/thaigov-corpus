รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬา ได้นำน้องน้ำตาล มิสยูนิเวิร์สไทยแลนด์ 2016 มาพบ นายกรัฐมนตรี  ในฐานะเป็นตัวแทนประเทศไทยที่ไปสร้างชื่อเสียง







                                วันอังคารที่ 14 กุมภาพันธ์ 2560                              





    168  













   รัฐมนตรีว่าการกระทรวงการท่องเที่ยวและกีฬา ได้นำน้องน้ำตาล มิสยูนิเวิร์สไทยแลนด์ 2016 มาพบ นายกรัฐมนตรี  ในฐานะเป็นตัวแทนประเทศไทยที่ไปสร้างชื่อเสียง
 

   นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬาพร้อมคณะ นำนางสาวชลิตา ส่วนเสน่ห์ (น้องน้ำตาล) มิสยูนิเวิร์สไทยแลนด์ 2016 มาพบ พลเอก ประยุทธ์ จันทร์โอชา นายกรัฐมนตรี 





               วันนี้ (14 กุมภาพันธ์ 2560) เวลา 09.00 น. ณ ห้องรับรองชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬาพร้อมคณะ นำนางสาวชลิตา ส่วนเสน่ห์ (น้องน้ำตาล) มิสยูนิเวิร์สไทยแลนด์ 2016 มาพบ พลเอก ประยุทธ์ จันทร์โอชา นายกรัฐมนตรี ในฐานะเป็นตัวแทนประเทศไทยที่ไปสร้างชื่อเสียงจากการเข้าร่วมประกวดมิสยูนิเวิร์ส 2016 ณ สาธารณรัฐฟิลิปปินส์ โดยสามารถผ่านเข้ารอบ 6 คนสุดท้ายได้ และยังตอบคำถามในรอบดังกล่าวได้ชนะใจคนไทยทั้งประเทศ นำมาซึ่งความสุขและความภาคภูมิใจ และถือเป็นการนำเสนอและเผยแพร่ความเป็นไทยสู่เวทีระดับโลก
          โอกาสนี้ น้องน้ำตาลหรือมิสยูนิเวิร์สไทยแลนด์ 2016 ได้มอบตุ๊กตาหมีพร้อมดอกกุหลาบสีแดงและตุ๊กตามาสคอตของการท่องเที่ยวแห่งประเทศไทย พร้อมกรอบรูปภาพน้องน้ำตาลสวมชุดไทยประยุกต์ให้แก่นายกรัฐมนตรี  
          จากนั้น นายกรัฐมนตรี ได้มอบของที่ระลึกให้แก่น้องน้ำตาลพร้อมกล่าวขอบคุณและให้กำลังใจแก่ นางสาวชลิตา ส่วนเสน่ห์ มิสยูนิเวิร์สไทยแลนด์ 2016 ในฐานะที่ไปสร้างชื่อเสียงจากการเข้าร่วมประกวดมิสยูนิเวิร์ส 2016 ณ สาธารณรัฐฟิลิปปินส์ โดยย้ำถึงตำแหน่งมิสยูนิเวิร์สที่หลาย ๆ คนได้คาดหวัง แต่นายกรัฐมนตรีเคยกล่าวไว้เสมอว่าขอให้เป็นที่หนึ่งในใจคนไทยก็ถือว่าดีที่สุดแล้ว พร้อมขอให้น้องน้ำตาลได้มีบทบาทในการเป็นทูตเพื่อส่งเสริมธรรมะให้คนไทยหันมาให้ความสนใจด้านการประพฤติปฏิบัติตามหลักศีลธรรมไม่ใช่เน้นเฉพาะไปวัดทำบุญเท่านั้น เพื่อให้สังคมไทยเป็นสังคมที่มีความสงบสุขร่มเย็นอย่างยั่งยืน
          พร้อมได้กล่าวในตอนท้ายให้น้องน้ำตาลให้ความสำคัญกับการศึกษาเพราะว่าการศึกษาเปิดโอกาสให้มีอาชีพที่ดีและมีความก้าวหน้าในชีวิต อีกทั้งวันนี้ (14 กุมภาพันธ์ 2560) เป็นวันวาเลนไทน์ นายกรัฐมนตรีได้อวยพรให้คนไทยทุกคนมีความสุขตลอดไป
         
*******************************
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1851