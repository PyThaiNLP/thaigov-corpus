รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผย สมเด็จพระสังฆราชพระองค์ที่ 20  มีพระดำรัสให้กำลังใจในการบริหารราชการแผ่นดินกับคณะรัฐมนตรี ให้มีสติ รู้ตัวอยู่เสมอในการทำงาน และให้ดำรงตนอยู่ในความไม่ประมาท







                                วันอังคารที่ 14 กุมภาพันธ์ 2560                              





    164  













   ผู้ช่วยโฆษกรัฐบาลเผย สมเด็จพระสังฆราชพระองค์ที่ 20  มีพระดำรัสให้กำลังใจในการบริหารราชการแผ่นดินกับคณะรัฐมนตรี ให้มีสติ รู้ตัวอยู่เสมอในการทำงาน และให้ดำรงตนอยู่ในความไม่ประมาท
 

   พันเอกหญิง ทักษดาฯ ผู้ช่วยโฆษกรัฐบาลเผย สมเด็จพระสังฆราชพระองค์ที่ 20  มีพระดำรัสให้กำลังใจในการบริหารราชการแผ่นดินกับคณะรัฐมนตรี ให้มีสติ รู้ตัวอยู่เสมอในการทำงาน และให้ดำรงตนอยู่ในความไม่ประมาท 





   วันนี้ (14 ก.พ. 60) เวลา 14.25 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีปรารภต่อที่ประชุมคณะรัฐมนตรีเกี่ยวกับระหว่างที่ได้เดินทางไปเข้าเฝ้าถวายสักการะสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก สมเด็จพระสังฆราช พระองค์ที่ 20 แห่งกรุงรัตนโกสินทร์ ณ พระอุโบสถวัดราชบพิธสถิตมหาสีมาราม ราชวรวิหาร โดยได้กล่าวชื่นชมประชาชนชาวไทยทุกหมู่เหล่า ทั้งประชาชนซึ่งมีจิตศรัทธามารอคิวเข้าเฝ้าถวายสักการะสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เพื่อความเป็นสิริมงคล รวมถึงประชาชนที่มารอเข้าเฝ้าฯ กราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช ณ พระที่นั่งดุสิตมหาปราสาท และประชาชนที่มาเข้าแถวรอเยี่ยมชมนิทรรศการ “เย็นศิระ เพราะพระบริบาล” เพื่อถวายเป็นราชสักการะ แสดงความจงรักภักดี และน้อมสำนึกในพระมหากรุณาธิคุณอันหาที่สุดมิได้ของสถาบันพระมหากษัตริย์ และเพื่อเป็นการเทิดพระเกียรติพระบาทสมเด็จ พระปรมินทรมหาภูมิพล อดุลยเดช ณ บริเวณท้องสนามหลวง กรุงเทพมหานคร ซึ่งปัจจุบันประเทศไทยมีสถาบันชาติ ศาสนา พระมหากษัตริย์ ครบ 3 สถาบัน จึงเป็นช่วงเวลาที่ประชาชนคนไทยทั้งประเทศต้องร่วมกันสร้างความรักความสามัคคีและรวมใจกันทำให้ประเทศชาติของเราก้าวต่อไปอย่างมั่นคง ทั้งนี้ ในโอกาสที่นายกรัฐมนตรี นำคณะรัฐมนตรีและคณะรักษาความสงบแห่งชาติ เข้าเฝ้าถวายสักการะสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก สมเด็จพระสังฆราชพระองค์ที่ 20 นั้น พระองค์ได้มีพระดำรัสให้กำลังใจแก่นายกรัฐมนตรีและคณะรัฐมนตรี โดยขอให้ทุกคนภูมิใจและเป็นเกียรติของตนและวงศ์ตระกูลที่ได้ทำงานให้กับประเทศชาติ สำหรับการแก้ไขปัญหาของชาติขอให้คณะรัฐมนตรีทุกคนน้อมรับพระดำรัสให้มีสติ และรู้ตัวอยู่เสมอ ว่าตนเองทำงานอะไรอยู่ และให้ดำรงตนอยู่ในความไม่ประมาท
--------------------------
กลุ่มประชาสัมพันธ์และเผยแพร่ สำนักโฆษก
  



ที่มา : http://www.thaigov.go.th/news/contents/details/1857