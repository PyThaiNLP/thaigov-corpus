รัฐบาลไทย-ข่าวทำเนียบรัฐบาล-ผู้บัญชาการกองกำลังสหรัฐอเมริกาภาคพื้นเอเชียแปซิฟิกเข้าเยี่ยมคารวะนายกรัฐมนตรี	







                                วันศุกร์ที่ 17 กุมภาพันธ์ 2560                              





    294  





      พิมพ์    
     
    
















   ผู้บัญชาการกองกำลังสหรัฐอเมริกาภาคพื้นเอเชียแปซิฟิกเข้าเยี่ยมคารวะนายกรัฐมนตรี	
 

   ผู้บัญชาการกองกำลังสหรัฐอเมริกาภาคพื้นเอเชียแปซิฟิกเข้าเยี่ยมคารวะนายกรัฐมนตรี	
 





   วันนี้ (14 ก.พ. 60) เวลา 15.30 น. พลเรือเอกแฮร์รี บี แฮริส จูเนียร์ (Adm. Harry B. Harris, Jr.) ผู้บัญชาการกองกำลังสหรัฐอเมริกาภาคพื้นแปซิฟิก เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีม่วง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้

นายกรัฐมนตรีแสดงความยินดีที่พลเรือเอกแฮร์รี บี แฮริส จูเนียร์ ผู้บัญชาการกองกำลังสหรัฐอเมริกาภาคพื้นแปซิฟิก เดินทางมาเยือนไทย เพื่อเข้าร่วมพิธีเปิดการฝึก Cobra Gold 2017 พร้อมแสดงความยินดีในโอกาสที่นายโดนัล ทรัมป์ ได้รับตำแหน่งประธานาธิบดีสหรัฐฯ คนที่ 45

โอกาสนี้พลเรือเอกแฮร์รีฯ แสดงความเสียใจต่อการสวรรคตของพระบาทสมเด็จพระปรมินทรมหาภูมิพลอดุลยเดช และถวายพระพรสมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 พร้อมยืนยันความสัมพันธ์อันดีระหว่างไทยและสหรัฐฯ ในทุกด้าน รวมถึงความสัมพันธ์ระหว่างกองทัพ โดยเชื่อมั่นว่าประธานาธิบดีสหรัฐฯ พร้อมส่งเสริมความเป็นหุ้นส่วนทางยุทธศาสตร์ระหว่างไทยและสหรัฐฯ ตลอดจนความเจริญรุ่งเรืองของภูมิภาคเอเชียแปซิฟิก

พลเรือเอกแฮร์รีฯ กล่าวถึงการฝึก Cobra Gold ว่าเป็นการฝึกร่วม/ผสมขนาดใหญ่ระหว่างกองทัพกับกองกำลังสหรัฐฯ ภาคพื้นแปซิฟิกและมิตรประเทศ โดยในปีนี้มีประเทศเข้าร่วมฝึก 29 ประเทศ ซึ่งนายกรัฐมนตรีเห็นว่าการสนับสนุนความร่วมมือระหว่างกองทัพไทยกับสหรัฐฯ จะเป็นรากฐานสำคัญที่จะยกระดับความสัมพันธ์และความร่วมมือระหว่างทั้งสองประเทศให้แน่นแฟ้นยิ่งขึ้น

นายกรัฐมนตรีแสดงความชื่นชมสหรัฐฯ ที่เห็นความสำคัญต่อการรักษาปฏิสัมพันธ์ ทั้งความต่อเนื่องในรูปแบบโครงการฝึกผสมร่วม การพัฒนาบุคลากร การจัดหา ส่งกำลังและซ่อมบำรุงยุทโธปกรณ์ ทั้งนี้นายกรัฐมนตรีหวังให้สหรัฐฯ สนับสนุนด้านการศึกษา ซึ่งจะเป็นความร่วมมือที่เกิดประโยชน์แก่ทั้งสองฝ่าย

ทั้งสองฝ่ายเห็นพ้องว่าปฏิบัติการรักษาสันติภาพเป็นภารกิจที่ทุกประเทศต้องร่วมมือกัน โดยนายกรัฐมนตรีกล่าวว่าไทยให้ความสำคัญต่อการรักษาสันติภาพในเวทีระหว่างประเทศ จึงขอย้ำความพร้อมของไทยในการสนับสนุนด้านการพัฒนา และหวังว่าทั้งสองฝ่ายจะสามารถแสวงหาช่องทางความร่วมมือในรูปแบบความเป็นหุ้นส่วนเพื่อประโยชน์ต่อภูมิภาคต่อไป 



ที่มา : http://www.thaigov.go.th/news/contents/details/1899