รัฐบาลไทย-ข่าวทำเนียบรัฐบาล-รมต.นร. ออมสินฯ เป็นผู้แทนรัฐบาลรับมอบเงินและสิ่งของช่วยเหลือแก่ผู้ประสบอุทกภัยภาคใต้จากกลุ่มพนักงานต้อนรับบนเครื่องบินร่วมกับสมาคมพนักงานต้อนรับบนเครื่องบิน







                                วันจันทร์ที่ 20 กุมภาพันธ์ 2560                              





    281  













   รมต.นร. ออมสินฯ เป็นผู้แทนรัฐบาลรับมอบเงินและสิ่งของช่วยเหลือแก่ผู้ประสบอุทกภัยภาคใต้จากกลุ่มพนักงานต้อนรับบนเครื่องบินร่วมกับสมาคมพนักงานต้อนรับบนเครื่องบิน
 

   นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นผู้แทนรัฐบาล รับมอบเงินและสิ่งของช่วยเหลือแก่ผู้ประสบอุทกภัยภาคใต้จำนวน 465,221 บาท 





           วันนี้ (20 กุมภาพันธ์ 2560) เวลา 15.00 น. ณ บริเวณด้านหน้าอาคาร สำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นผู้แทนรัฐบาล รับมอบเงินและสิ่งของช่วยเหลือแก่ผู้ประสบอุทกภัยภาคใต้จำนวน 465,221 บาท จากกลุ่มพนักงานต้อนรับบนเครื่องบิน บริษัท การบินไทย จำกัด (มหาชน) ร่วมกับสมาคมพนักงานต้อนรับบนเครื่องบินและกลุ่ม Crew Unity เป็นจำนวนเงิน 465,221 บาท พร้อมสิ่งของจำเป็นในการดำรงชีวิตจำนวนหนึ่ง
          โอกาสนี้ รัฐมนตรีประจำสำนักนายกรัฐมนตรีในฐานะผู้แทนรัฐบาลได้รับมอบเงินช่วยเหลือผู้ประสบอุทกภัยภาคใต้จากคณะกลุ่มพนักงานต้อนรับบนเครื่องบินร่วมกับสมาคมพนักงานต้อนรับบนเครื่องบินดังกล่าว พร้อมได้กล่าวขอบคุณแทนพี่น้องชาวใต้ พร้อมเปิดเผยว่า สำหรับยอดเงินบริจาค ณ ปัจจุบันของกองทุนช่วยเหลือผู้ประสบสาธารณภัย สำนักงานปลัดสำนักนายกรัฐมนตรี จำนวนประมาณ 400 ล้านบาท ซึ่งทางรัฐบาลจะได้นำเงินไปช่วยเหลือผู้ประสบภัยน้ำท่วมในภาคใต้ตามเจตนารมณ์ของผู้บริจาคโดยเร่งด่วนต่อไป
          ทั้งนี้ ปัจจุบันสถานการณ์น้ำท่วมได้ลดลงจนแห้งเกือบจะครบทุกพื้นที่และเข้าสู่สภาวะปกติแล้ว ซึ่งทางรัฐบาลและหน่วยงานราชการในแต่ละกระทรวงต่าง ๆ ได้เร่งลงพื้นที่ลงไปช่วยเหลือพี่น้องประชาชนเพื่อไปบูรณะฟื้นฟูพร้อมเยียวยาให้กลับคืนสู่สภาพเดิมโดยเร็วที่สุด ตามนโยบายของ พลเอก ประยุทธ์ จันทร์โอชา ที่มุ่งหวังให้พี่น้องประชาชนชาวใต้มีคุณภาพชีวิตที่ดีขึ้นเช่นเดิม
          อนึ่ง รัฐบาลได้จัดตั้ง “ศูนย์ช่วยเหลือประชาชนประสบภัยน้ำท่วมภาคใต้” ขึ้น ณ สำนักงานปลัดสำนักนายกรัฐมนตรี ทำเนียบรัฐบาล เพื่อเป็นศูนย์กลางในการรวบรวมเงินบริจาคของพี่น้องประชาชนทั่วประเทศจัดส่งให้จังหวัดหรือหน่วยงานที่เกี่ยวข้อง เพื่อนำไปบรรเทาความเดือดร้อนให้กับประชาชนผู้ประสบอุทกภัยในพื้นที่จังหวัดภาคใต้ โดยประชาชนในทุกภาคส่วนที่ประสงค์จะช่วยเหลือประชาชนที่เดือดร้อนในครั้งนี้สามารถบริจาคเงินเข้ากองทุนช่วยเหลือผู้ประสบสาธารณภัย สำนักงานปลัดสำนักนายกรัฐมนตรีได้ โดยโอนเงินเข้าที่บัญชีธนาคารกรุงไทย จำกัด (มหาชน) สาขาทำเนียบรัฐบาล เลขที่บัญชี 067-0-06895-0 โดยผู้ที่ร่วมบริจาคเงินช่วยเหลือผู้ประสบอุทกภัยดังกล่าว สามารถนำใบเสร็จรับเงินการบริจาคฯ มาลดหย่อนภาษีได้ด้วย
 
*************************************
กลุ่มประชาสัมพันธ์และเผยแพร่ สำนักโฆษก
 



ที่มา : http://www.thaigov.go.th/news/contents/details/1940