รัฐบาลไทย-ข่าวทำเนียบรัฐบาล-รองนายกรัฐมนตรี พลอากาศเอก ประจินฯ เปิดงานนิทรรศการสืบสานพระราชปณิธาน พระบิดาแห่งการพัฒนาพลังงาน“ก้าวมั่งคง ยั่งยืน พอเพียง” เพื่อน้อมสำนึกในพระมหากรุณาธิคุณ ร.9 อย่างหาที่สุดมิได้







                                วันอังคารที่ 21 กุมภาพันธ์ 2560                              





    465  





      พิมพ์    
     
    
















   รองนายกรัฐมนตรี พลอากาศเอก ประจินฯ เปิดงานนิทรรศการสืบสานพระราชปณิธาน พระบิดาแห่งการพัฒนาพลังงาน“ก้าวมั่งคง ยั่งยืน พอเพียง” เพื่อน้อมสำนึกในพระมหากรุณาธิคุณ ร.9 อย่างหาที่สุดมิได้
 

   รองนายกรัฐมนตรี พลอากาศเอก ประจินฯ เปิดงานนิทรรศการสืบสานพระราชปณิธาน พระบิดาแห่งการพัฒนาพลังงาน“ก้าวมั่งคง ยั่งยืน พอเพียง” น้อมสำนึกในพระมหากรุณาธิคุณ ร.9 อย่างหาที่สุดมิได้ และเพื่อให้ประชาชนได้ตระหนักถึงความสำคัญพลังงานใช้ทรัพยากรอย่างคุ้มค่า 





        วันนี้ (20 ก.พ.60) เวลา 16.00 น. ณ Fashion Hall ศูนย์การค้าสยามพารากอน กรุงเทพฯ พลอากาศเอก ประจิน จั่นตอง  รองนายกรัฐมนตรี ในฐานะประธานกรรมการกองทุนเพื่อส่งเสริมการอนุรักษ์พลังงาน ได้เป็นประธานในพิธีเปิดงานนิทรรศการสืบสานพระราชปณิธาน พระบิดาแห่งการพัฒนาพลังงาน  ภายใต้แนวคิด “ก้าวมั่งคง ยั่งยืน พอเพียง” เพื่อสืบสานพระราชปณิธานและน้อมสำนึกในพระมหากรุณาธิคุณพระบาทสมเด็จพระปรมินทรมหาภูมิพลดุลยเดช พระบิดาแห่งการพัฒนาพลังงานไทยอย่างหาที่สุดไม่ได้ ด้วยพระปรีชาสามารถด้านพลังงาน และสายพระเนตรอันกว้างไกล ทำให้การพัฒนาพลังงานของประเทศได้รับการวางรากฐานได้อย่าง มั่นคงและยั่งยืน ตลอดจนเป็นต้นแบบของความประหยัด และความพอเพียงผ่านพระราชจริยวัตรอันงดงามของพระองค์ท่าน ซึ่งกระทรวงพลังงาน โดยสำนักงานนโยบายและแผนพลังงาน (สนพ.) จัดงานดังกล่าวขึ้นระหว่างวันที่  20 - 21 กุมภาพันธ์ พ.ศ. 2560 ในวาระสถาปนา 25 ปี สนพ. และกองทุนเพื่อส่งเสริมการอนุรักษ์พลังงาน และครบรอบ 2 ทศวรรษโครงการ “รวมพลังหาร 2” โดยมี พลเอก อนันตพร กาญจนรัตน์ รัฐมนตรีว่าการกระทรวงพลังงาน นายทวารัฐ สูตะบุตร ผู้อำนวยการสำนักงานนโยบายและแผนพลังงาน (สนพ.) และโฆษกกระทรวงพลังงาน คณะผู้บริหารกระทรวงพลังงาน เจ้าหน้าที่ที่เกี่ยวข้อง สื่อมวลชน และประชาชนเข้าร่วมงาน

          โอกาสนี้ รองนายกรัฐมนตรี ได้กล่าวถึงสถานการณ์สังคมไทยและสังคมโลกปัจจุบันว่า มีผลต่อความต้องการใช้พลังงานในอัตราที่เพิ่มสูงขึ้น การมีพลังงานใช้อย่างเพียงพอกับความต้องการของประชาชนและสอดคล้องกับการเติบโตทางเศรษฐกิจ ย่อมหมายถึงความมั่นคงของประเทศชาติ ซึ่งกระทรวงพลังงาน ด้วยในปี 2560 เป็นปีที่ 25 แห่งการสถาปนาสำนักงานนโยบายและแผนพลังงาน กระทรวงพลังงาน ซึ่งเป็นหน่วยงานหลักด้านนโยบายและแผนพลังงานของประเทศ และครบรอบ 25 ปี กองทุนเพื่อส่งเสริมการอนุรักษ์พลังงาน จึงได้มีการจัดนิทรรศการ “สืบสานพระราชปณิธาน พระบิดาแห่งการพัฒนาพลังงานไทย” ภายใต้แนวคิด ก้าวมั่นคง ยั่งยืน พอเพียง เพื่อสืบสานพระราชปณิธานพระบาทสมเด็จพระปรมินทรมหาภูมิพลอดุลยเดช และน้อมนำไปประยุกต์ใช้ในชีวิตประจำวัน เพื่อให้ประชาชนทั่วไปได้ตระหนักถึงความสำคัญด้านพลังงาน การใช้ทรัพยากรอย่างคุ้มค่า พอเพียง อันเป็นที่ประจักษ์ชัดแก่พสกนิกรชาวไทยเสมอมา อีกทั้งยังส่งเสริมการเผยแพร่ข้อมูลในทุกมิติ เพื่อความมั่นคงด้านพลังงานของประเทศอย่างยั่งยืน
พร้อมทั้ง รองนายกรัฐมนตรี ได้กล่าวแสดงความยินดีในโอกาสครบรอบ 25 ปี ของสำนักงานนโยบาย และแผนพลังงาน กระทรวงพลังงาน ในฐานะ “องค์กรหลักในการสร้างสรรค์ และบริหารจัดการนโยบายและแผนด้านพลังงาน เพื่อความยั่งยืนของประเทศ” ที่ได้ปฏิบัติภารกิจสำคัญมายาวนาน ควบคู่กับการบริหารงาน “กองทุนเพื่อส่งเสริมการอนุรักษ์พลังงาน” ให้โปร่งใสอย่างมืออาชีพ และขอชื่นชมความสำเร็จในการรณรงค์ปลูกจิตสำนึกด้านการประหยัดพลังงาน ผ่านโครงการ “รวมพลังหาร 2”ที่ได้ดำเนินงานจนถึงปัจจุบัน

        สำหรับนิทรรศการสืบสานพระราชปณิธาน พระบิดาแห่งการพัฒนาพลังงานไทย แบ่งเป็น 3 โซน ได้แก่ โซนที่ 1 ก้าวมั่นคง มีแนวคิดถ่ายทอดภารกิจตลอด 25 ปี ของ สนพ. ในการวางแผนและนโยบายด้านพลังงานให้พัฒนาไปอย่างมั่นคง ซึ่งภายในงานจะมีนิทรรศการแสดงภารกิจและผลงานสำคัญของ สนพ. ในช่วง 25 ปีที่ผ่านมา จนถึงปัจจุบัน และมีกิจกรรมเสวนาในหัวข้อ “Energy 4.0 อนาคตพลังงาน อนาคตประเทศไทย” เพื่อให้เห็นทิศทางนโยบายและแผนพลังงานอนาคตของประเทศไทย พร้อมพบกับข้าราชการรุ่นใหม่     ที่เป็น Brand Ambassador ของ สนพ.   ที่จะมาร่วมตอบข้อซักถามพูดคุยกับคนดังที่เป็นคนรุ่นใหม่  อาทิ  น้าเน็ก    เกตุเสพย์สวัสดิ์ ปาลกะวงศ์ ณ อยุธยา, เต๋อ ฉันทวิชช์ ธนะเสวี, แต้ว ณฐพร เตมีรักษ์  ดำเนินรายการโดย กันต์ กันตถาวร และยังมีกิจกรรมพิเศษ istamp ถ่ายภาพลงแสตมป์ของไปรษณีย์ไทยที่มาร่วมเปิดบูธจัดทำแสตมป์ที่ระลึกวาระครบรอบ 25 ปี ณ ลานแฟชั่นฮอลล์ ชั้น 1 สยามพารากอน
          โซนที่ 2 ก้าวยั่งยืน มีแนวคิดนำเสนอบทบาทของกองทุนเพื่อส่งเสริมการอนุรักษ์พลังงานที่มีส่วนช่วยในการขับเคลื่อนพลังงานไทยพัฒนาไปอย่างยั่งยืน ด้วยภารกิจหลักที่สำคัญในการสนับสนุนงานวิจัย การลงทุน และการดำเนินงานในการอนุรักษ์พลังงานของส่วนราชการ รัฐวิสาหกิจ ภาคเอกชน โดยภายในงานจะมีนิทรรศการ 25 ผลงานเด่นกองทุนเพื่อส่งเสริมการอนุรักษ์พลังงาน โดยมีไฮไลต์นวัตกรรมด้านพลังงานมาร่วมจัดแสดง อาทิ เทคโนโลยี DR 100, แท่นอัดประจุไฟฟ้า สำหรับยานยนต์ไฟฟ้า, ระบบออบแห้งพลังงานแสงอาทิตย์ และยังมีกิจกรรมการเสวนาก้าวที่ยั่งยืนขับเคลื่อนพลังงานไทย ณ คริสตัลคอร์ท ชั้น M
          โซนที่ 3 ก้าวพอเพียง ซึ่ง สนพ. ได้น้อมนำหลักคิดด้านความพอเพียง ซึ่งเป็นพระราชจริยวัตรอันงดงามของพระบาทสมเด็จพระปรมินทรมหาภูมิพลอดุลยเดช มาเผยแพร่ให้ประชาชนได้ตระหนักในการใช้ชีวิตพอเพียงเท่ากับการใช้พลังงานอย่างคุ้มค่า ประหยัด และมีประสิทธิภาพ  โดยจะมีไฮไลต์นิทรรศการพระบิดาแห่งการพัฒนาพลังงานไทย, นิทรรศการพระราชจริยวัตร รัชกาลที่ 9 ด้านความพอเพียง และนิทรรศการ 2 ทศวรรษโครงการ “รวมพลัง    หาร 2”  และยังมีกิจกรรมการแสดงของโรงเรียนในพระบรมราชูปถัมภ์ พร้อมทั้งกิจกรรมร่วมจุดเทียนและร้องเพลงสรรเสริญพระบารมีเพื่อน้อมรำลึกถึงพระมหากรุณาธิคุณหาที่สุดมิได้ ร่วมกับศิลปินแห่งชาติ สันติ ลุนเผ่ และศิลปินกิตติมศักดิ์ กิต เดอะวอยซ์ รวมถึงศิลปินอีกหลายคน ณ ลานพาร์คพารากอน”

            จากนั้น รองนายกรัฐมนตรี รัฐมนตรีว่าการกระทรวงพลังงาน ผู้อำนวยการสำนักงานนโยบายและแผนพลังงาน (สนพ.) และคณะผู้บริหารกระทรวงพลังงาน ได้เยี่ยมชมบูธนิทรรศการชีวิตพอเพียง ชีวิตหาร 2 และนิทรรศการต่าง ๆ  ที่จัดแสดงไว้ โดยได้รองนายกรัฐมนตรี ได้สอบถามเกี่ยวกับนิทรรศการในโซนที่ 1 : 25 ปี สนพ. “ก้าวมั่นคง” และนิทรรศการโซนที่ 2 : 25 ปี กองทุนเพื่อส่งเสริมการอนุรักษ์พลังงาน “ก้าวยั่งยืน” ด้วยความสนใจ  พร้อมกันนี้ รัฐมนตรีว่าการกระทรวงพลังงาน ผู้อำนวยการสำนักงานนโยบายและแผนพลังงาน (สนพ.) คณะผู้บริหารกระทรวงพลังงาน เจ้าหน้าที่ที่เกี่ยวข้อง สื่อมวลชน และประชาชน ได้ร่วมกันจุดเทียนและร้องเพลงสรรเสริญพระบารมี เพื่อน้อมรำลึกถึงพระมหากรุณาธิคุณหาที่สุดมิได้ ร่วมกับศิลปินแห่งชาติ สันติ ลุนเผ่ และศิลปินกิตติมศักดิ์ กิต เดอะวอยซ์ ตลอดจนศิลปินอีกหลายคน ณ ลานพาร์คพารากอน” ด้วย
 

-------------------
กลุ่มประชาสัมพันธ์และเผยแพร่ สำนักโฆษก



ที่มา : http://www.thaigov.go.th/news/contents/details/1944