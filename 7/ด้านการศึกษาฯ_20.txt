รัฐบาลไทย-ข่าวทำเนียบรัฐบาล-"ปนัดดา" เปิดกิจกรรมการปลูกฝัง "พลเมืองดี วินัยเด่น" ตามแนวคิด "STAR STEMS"







                                วันจันทร์ที่ 20 กุมภาพันธ์ 2560                              





    729  













   "ปนัดดา" เปิดกิจกรรมการปลูกฝัง "พลเมืองดี วินัยเด่น" ตามแนวคิด "STAR STEMS"
 

   ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เป็นประธานเปิดกิจกรรมการปลูกฝัง "พลเมืองดี วินัยเด่น" ตามแนวคิด "STAR STEMS" 





 และปาฐกถาพิเศษ เรื่อง "พลเมืองดี วินัยเด่น สืบสานพระราชปณิธานตามรอยเบื้องพระยุคลบาทพระบาทสมเด็จพระปรมินทรมหาภูมิพลอดุลยเดช" โดยมีผู้บริหารและบุคลากรของสถานประกอบกิจการ จากนิคมอุตสาหกรรม และบุคลากรระดับสูงรับฟัง เมื่อวันเสาร์ที่ 18 กุมภาพันธ์ 2560 เวลา 9.00น. ณ สโมสรกองบัญชาการกองทัพไทย ถนนแจ้งวัฒนะ
ม.ล.ปนัดดา ดิศกุล กล่าวตอนหนึ่งว่า  ความซื่อสัตย์สุจริต และความมีระเบียบวินัยสร้างชาติ เป็นเรื่องสำคัญยิ่ง เราจึงต้องสร้างอุดมการณ์ให้เด็กและเยาวชนมีระเบียบวินัยและปัญญา เพื่อนำความคิดไปสู่ประโยชน์สุขและประเทศชาติ ซึ่ง "วินัย" คือ จุดเริ่มต้นของความสำเร็จ, "วินัย" ก่อให้เกิดจิตสาธารณะ และ "วินัย" ยังนำมาสู่ความสงบสุขอีกด้วย นอกจากนี้ ขอให้ทุกคนร่วมกันสร้างความรัก ความสามัคคี และความจงรักภักดีต่อแผ่นดินไทย ด้วยการไม่ทุจริตคอร์รัปชัน ช่วยกันสืบสานต่อพระราชปณิธานของพระบาทสมเด็จพระปรมินทรมหาภูมิพลอดุลยเดช ซึ่งยังคงทรงประทับสถิตเสถียรอยู่ในดวงใจคนไทยทั้งชาติตลอดกาลนานสืบไป
ม.ล.ปนัดดา ดิศกุล ได้กล่าวถึง "อดีต-ปัจจุบัน-อนาคต ความเชื่อมโยงที่ต้องเรียนรู้ และความซื่อตรงต่อแผ่นดิน" ด้วยว่า เรื่องหนึ่งที่สำคัญมากในรัชสมัยของในหลวง รัชกาลที่ 9 ถือเป็นสิ่งที่ลูกหลานเยาวชนต้องจารึกจดจำตราบนานเท่านาน เพราะมิเช่นนั้น ประวัติศาสตร์ชาติไทยจะไม่เป็นดั่งเช่นที่ปรากฏในช่วงสิ้นสุดแห่งสงครามโลกครั้งที่ 2 นั่นคือ การที่ล้นเกล้าฯ ทั้งสองพระองค์ได้ทรงช่วยกอบกู้และอภิบาลรักษาความสง่างามและความเป็นเอกราชแก่ชาติไทยเรา ได้ทรงมีพระราชอัธยาศัยไมตรีจิตในแบบฉบับของสยามประเทศ พระอัจฉริยภาพอันรอบคอบและลึกซึ้ง พระราชวิริยภาพที่ไม่เคยทรงเหน็ดเหนื่อย และด้วยน้ำพระราชหฤทัยอันแผ่ไพศาล ที่ทำให้มหาประเทศและประชาคมโลกให้ความเคารพ และเกรงใจประเทศชาติและประชาชนชาวไทย กอปรกับความตั้งมั่นและความจงรักภักดีของขบวนการเสรีไทยในสงครามโลกครั้งที่ 2 และสงครามมหาเอเชียบูรพา ที่ยังความเป็นเอกราชแก่ประเทศชาติไม่ถูกข่มเหงรังแกหรือการปฏิบัติใด ๆ อันเป็นการไม่ให้เกียรติต่อประเทศไทยภายหลังสงครามสิ้นสุดลง ในทางกลับกัน มหาประเทศกับอีกมิตรประเทศทั้งหลายทั้งปวง ต่างได้เฉลิมพระเกียรติถวายแด่พระบาทสมเด็จพระปรมินทรมหาภูมิพลอดุลยเดช และสมเด็จพระนางเจ้าฯ พระบรมราชินีนาถ อย่างงดงามที่สุด ยังความภาคภูมิใจแก่ปวงชนชาวไทยตราบทุกวันนี้
โอกาสนี้ ได้แนะนำหนังสือเกี่ยวกับพระบรมราโชวาท ซึ่งมีประโยชน์มากต่อการสืบสานพระราชปณิธาน เช่น The Power of Love, หน้าที่พลเมือง, เก็จแก้วกัลยา เป็นต้น

สำหรับการจัดกิจกรรมในครั้งนี้ มีวัตถุประสงค์เพื่อสร้างการมีส่วนร่วม และการสนับสนุนจากภาคเอกชน และภาคประชาสังคมในการขับเคลื่อนการปฏิรูประบบการเรียนรู้ร่วมกัน ตามแนวทางการใช้รูปแบบการปลูกฝังเยาวชนให้เป็น “พลเมืองดี วินัยเด่น” ด้วยการจัดการเรียนรู้ตามแนวคิด "STAR STEMS" เพื่อสร้างวิทยากรด้านการพัฒนา "พลเมืองดี วินัยเด่น" ให้มีความรู้ความเข้าใจในแนวคิดดังกล่าว สามารถนำแนวคิดไปถ่ายทอดให้กับผู้บริหารและผู้ปฏิบัติงานในสถานประกอบกิจการ (ภาคเอกชน) ผู้นำชุมชน และประชาชน ในพื้นที่ใกล้เคียงสถานประกอบกิจการ ตลอดจนขยายผลไปสู่ภาคประชาสังคมในวงกว้างต่อไป

โดยขอให้ยึดแนวทาง "เริ่มต้นที่บ้าน เบ่งบานในสถานศึกษา เติบโตใหญ่กล้าในสังคม"


อนึ่ง ภายหลังจากการจัดกิจกรรมครั้งนี้ คณะอนุกรรมาธิการขับเคลื่อนปฏิรูประบบการเรียนรู้ โดยนายวิวัฒน์ ศัลยกำธร ประธานคณะกรรมาธิการขับเคลื่อนการปฏิรูปประเทศด้านการศึกษา และ พล.อ.พหล สง่าเนตร ประธานอนุกรรมาธิการขับเคลื่อนปฏิรูประบบการเรียนรู้ ในสภาขับเคลื่อนการปฏิรูปประเทศด้านการศึกษา พร้อมคณะอนุกรรมาธิการฯ จะได้เผยแพร่ผลการประชุมต่อสาธารณชนในวงกว้างต่อไป

โอกาสนี้ ม.ล.ปนัดดา ดิศกุล ได้มอบโล่ประกาศเกียรติคุณให้แก่ผู้สนับสนุนการขับเคลื่อนโครงการพลเมืองดี วินัยเด่น และคณาจารย์ ลูกหลานนักเรียนอนุบาลโรงเรียนวัฒนาวิทยาลัย ซึ่งขับร้องเพลง "พระราชาในนิทาน" และการถวายความอาลัยได้อย่างไพเราะมาก ซึ่งทำให้คนที่ได้รับฟังต่างซาบซึ้งเป็นอย่างยิ่ง



ที่มา : http://www.thaigov.go.th/news/contents/details/1923