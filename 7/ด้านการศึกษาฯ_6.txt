รัฐบาลไทย-ข่าวทำเนียบรัฐบาล-การเยือนบรูไนดารุสซาลามของนายแพทย์ ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการในฐานะประธานสภารัฐมนตรีศึกษาแห่งเอเชียตะวันออกเฉียงใต้ (สภาซีเมค)







                                วันอังคารที่ 14 กุมภาพันธ์ 2560                              





    296  













   การเยือนบรูไนดารุสซาลามของนายแพทย์ ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการในฐานะประธานสภารัฐมนตรีศึกษาแห่งเอเชียตะวันออกเฉียงใต้ (สภาซีเมค)
 

   นายแพทย์ ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการและประธานสภารัฐมนตรีศึกษาแห่งเอเชียตะวันออกเฉียงใต้ (สภาซีเมค) เดินทางเยือนบรูไนดารุสซาลาม 





ระหว่างวันที่ ๙ - ๑๐ กุมภาพันธ์ ๒๕๖๐ โดยได้เข้าเฝ้าสมเด็จพระราชาธิบดี ฮัจญี ฮัสซานัล โบลเกียห์ วัดเดาละห์ (Sultan Haji Hassanal Bolkiah Mu’izzaddin Waddaulah) แห่งราชอาณาจักรบรูไน ณ พระราชวัง Nurul Iman เมื่อวันที่ ๙ กุมภาพันธ์ ๒๕๖๐ เวลา ๑๔.๐๐ น.
ในช่วงเช้าวันเดียวกัน รัฐมนตรีว่าการกระทรวงศึกษาธิการได้เข้าเยี่ยมคารวะ H.E. Pehin Orang Kaya Indera Pahlawan Dato Seri Setia Haji Suyoi bon Haji Osma รัฐมนตรีว่าการกระทรวงศึกษาธิการบรูไนดารุส ซาลาม โดยรัฐมนตรีว่าการกระทรวงศึกษาธิการของไทยได้กล่าวถึงข้อสั่งการของนายกรัฐมนตรีที่ให้ความสนใจในแนวทางการพัฒนาการศึกษาของบรูไนดารุสซาลาม ซึ่งให้ความสำคัญกับการพัฒนาทรัพยากรมนุษย์ตามสมรรถนะของตนเองเพื่อให้มีขีดความสามารถพร้อมเป็นแรงงานสำคัญของโลก ทั้งนี้ รัฐมนตรีทั้งสองประเทศได้แลกเปลี่ยนแนวทางการจัดการเรียนการสอนระหว่างกันในประเด็นของการจัดการศึกษาภาคบังคับ การจัดการศึกษาสำหรับเด็กตกหล่น การจัดการศึกษาสำหรับผู้พิการและผู้ด้อยโอกาส การยืมหนังสือเรียน การปรับทัศนคติที่มีต่อการศึกษาในด้านต่าง ๆ และการพัฒนาครู เป็นต้น นอกจากนี้ ยังเห็นพ้องร่วมกันว่า การดำเนินความร่วมมือระหว่างกันภายใต้กรอบซีมีโอจะนำมาซึ่งการพัฒนาการศึกษาที่ยั่งยืนของภูมิภาค
จากนั้น รัฐมนตรีว่าการกระทรวงศึกษาธิการได้เดินทางไปตรวจเยี่ยมการทำงานของศูนย์ระดับภูมิภาคว่าด้วยเทคนิคและอาชีวศึกษาของซีมีโอ และมอบข้อคิดเห็นอันเป็นประโยชน์แก่ผู้บริหาร นักการศึกษา และเจ้าหน้าที่ของศูนย์ฯ ว่าในยุคปัจจุบันการศึกษาสายอาชีพมีความสำคัญในการขับเคลื่อนการพัฒนาทรัพยากรมนุษย์ของภูมิภาค โดยประเทศไทยให้ความสำคัญกับเรื่องดังกล่าวด้วยเช่นกัน และดำเนินกิจกรรมเพื่อเสริมสร้างโอกาสและพัฒนาคุณภาพด้านเทคนิคและอาชีวศึกษาในหลายด้าน อย่างไรก็ตาม ยังคงมีปัจจัยที่จำเป็นต้องได้รับการพัฒนา ได้แก่ การปรับแนวคิด (mind set) ของผู้เรียน ผู้ปกครอง และครูผู้สอนให้เห็นถึงความสำคัญของการศึกษาเพื่อเป็นเครื่องมือในการดำรงชีวิต ทั้งนี้ ครูและผู้ปกครองควรจะต้องมีความคาดหวัง (expectation) เพื่อจะทำให้ผู้เรียนมีแรงบันดาลใจ (aspiration) เพื่อให้เกิดการเรียนรู้ตลอดชีวิต
ต่อมา ในช่วงเย็นรัฐมนตรีว่าการกระทรวงศึกษาธิการได้รับฟังการบรรยายสรุปเกี่ยวกับการจัดการศึกษาของบรูไน และแนวทางการพัฒนาการศึกษาเพื่อให้สอดรับกับการเปลี่ยนแปลงของโลกในปัจจุบัน ซึ่งบรูไนได้มีการกำหนดวิสัยทัศน์ 2030 และได้เริ่มดำเนินการปฏิรูปการศึกษาที่เรียกว่า SPN 21 และมีการปรับระบบการพัฒนาครู และเน้นการส่งเสริมให้เด็กเข้าเรียนในสายอาชีพมากขึ้น เพื่อตอบสนองต่อการพัฒนาทักษะในศตวรรษที่ 21 และการจัดการศึกษาของบรูไนได้รับการพัฒนามาอย่างต่อเนื่อง และมีการทบทวนเป็นระยะ เพื่อปรับแก้ไขให้เหมาะกับบริบทของประเทศ และตอบสนองต่อการเปลี่ยนแปลงของโลก
ทั้งนี้ รัฐมนตรีว่าการกระทรวงศึกษาธิการมีกำหนดเยือนประเทศสมาชิกซีมีโออีก ๔ ประเทศ ได้แก่ กัมพูชา สปป. ลาว เวียดนาม ฟิลิปปินส์ และเมียนมา โดยมีกำหนดส่งมอบตำแหน่งให้กับรัฐมนตรีว่าการกระทรวงศึกษาธิการและวัฒนธรรมของอินโดนีเซียในเดือนกรกฎาคม ๒๕๖๐ ในการประชุมสภารัฐมนตรีศึกษาแห่งเอเชียตะวันออกเฉียงใต้ ครั้งที ๔๙ ณ สาธารณรัฐอินโดนีเซีย



ที่มา : http://www.thaigov.go.th/news/contents/details/1830