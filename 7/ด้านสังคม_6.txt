รัฐบาลไทย-ข่าวทำเนียบรัฐบาล-รมว.วท. เปิดตัว 2 นิทรรศการของ อพวช. หวังสร้างแรงบันดาลใจการเรียนรู้ด้าน วทน. แก่เยาวชน







                                วันอังคารที่ 14 กุมภาพันธ์ 2560                              





    350  













   รมว.วท. เปิดตัว 2 นิทรรศการของ อพวช. หวังสร้างแรงบันดาลใจการเรียนรู้ด้าน วทน. แก่เยาวชน
 

   รมว.วท. เปิดตัว 2 นิทรรศการของ อพวช. หวังสร้างแรงบันดาลใจการเรียนรู้ด้าน วทน. แก่เยาวชน

 





เมื่อวันที่ 10 กุมภาพันธ์ 2560 / กระทรวงวิทยาศาสตร์และเทคโนโลยี โดย องค์การพิพิธภัณฑ์วิทยาศาสตร์แห่งชาติ (อพวช.) เปิดตัว 2 นิทรรศการถาวรชุดใหม่ล่าสุด นิทรรศการ "วิถีเกษตรแห่งความสุข" และนิทรรศการ "NSM Studio" โดยมี ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธานในพิธี เนื่องในโอกาสเยี่ยมชมการดำเนินงานของ อพวช. ณ ต.คลองห้า อ.คลองหลวง จ.ปทุมธานี
 
นิทรรศการทั้ง 2 จัดเพื่อสร้างแรงบันดาลใจในการเรียนรู้ด้านวิทยาศาสตร์ให้กับเยาวชน สำหรับนิทรรศการ วิถีเกษตรแห่งความสุข หวังให้เกิดความตระหนักเกี่ยวกับความปลอดภัยของผลผลิต พร้อมเสนอแนวทางการทำเกษตรที่ปลอดภัยโดยใช้เทคโนโลยีและนวัตกรรม และนิทรรศการ NSM Studio เพื่อสร้างความเข้าใจเกี่ยวกับเทคโนโลยีสารสนเทศขั้นพื้นฐานให้กับเยาวชน ด้วยการทดลองและสัมผัสอุปกรณ์จริงในกระบวนการผลิตรายการวิทยุและโทรทัศน์ ภายใต้แนวคิด Learning by Doing เล่น เรียน รู้
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี (รมว.วท.) เปิดเผยว่า หนึ่งในนโยบายสำคัญของกระทรวงวิทยาศาสตร์และเทคโนโลยี คือ การสร้างกำลังคนที่มีความตระหนักคิดอย่างเป็นระบบมีเหตุมีผล สามารถนำองค์ความรู้ต่าง ๆ มาประยุกต์ใช้เพื่อพัฒนาคุณภาพชีวิตของตนเองให้มีคุณภาพมากยิ่งขึ้น อพวช. เป็นอีกหน่วยงานหนึ่งที่เป็นกำลังสำคัญของประเทศ ในการส่งเสริมสนับสนุนการสร้างกำลังคนผ่านนิทรรศการและกิจกรรมด้านวิทยาศาสตร์ให้กับเยาวชนและประชาชน
 
ดร.อรรชกา กล่าวอีกว่า การที่ อพวช. เปิดตัว 2 นิทรรศการใหม่ นิทรรศการวิถีเกษตรแห่งความสุข และนิทรรศการ NSM Studio จึงเป็นอีกหนึ่งส่วนในการตอบโจทย์นโยบายกระทรวงฯ โดยหยิบยกเรื่องราวที่อยู่รอบตัวมาอธิบายขยายความในรูปแบบนิทรรศการที่น่าสนใจ เข้าใจง่าย และสามารถสัมผัสจับต้อง เรียนรู้ได้อย่างสนุกสนานและมีความประทับใจ จนเกิดเป็นแรงบันดาลใจในการเรียนรู้ต่อยอดด้านอื่น ๆ ต่อไป
ด้าน นางกรรณิการ์ วงศ์ทองศิริ รองผู้อำนวยการ รักษาการแทนผู้อำนวยการองค์การพิพิธภัณฑ์วิทยาศาสตร์แห่งชาติ กล่าวว่า อพวช. มีภารกิจในการสร้างความตระหนักด้านวิทยาศาสตร์และเทคโนโลยีให้กับสังคม ด้วยการให้บริการแหล่งเรียนรู้ตลอดชีวิตด้านพิพิธภัณฑ์ ทาง อพวช. เองจึงเล็งเห็นว่านิทรรศการบางชุดเกิดความล้าสมัยไม่ทันต่อกระแสเทคโนโลยีที่พัฒนาไปตลอดเวลา จึงได้มีการพัฒนาปรับปรุงพื้นที่ภายในอาคารมาอย่างต่อเนื่อง โดยนิทรรศการวิถีเกษตรแห่งความสุข และนิทรรศการ NSM Studio ถือเป็นนิทรรศการถาวรชุดใหม่ล่าสุด เพื่อสร้างความตระหนักในการเรียนรู้ให้กับสังคมอีกด้วย

ทั้งนี้ สำหรับผู้สนใจชมนิทรรศการ วิถีเกษตรแห่งความสุข และนิทรรศการ NSM Studio สอบถามข้อมูลเพิ่มเติมได้ที่ 02-577-9999 ต่อ 2122 และ 2123 www.nsm.or.th หรือ www.facebook.com/NSMthailand
 
ข่าวโดย : นางสาวศิริวรรณ หมินหมัน
ภาพโดยและวีดิโอ : นายภูมินทร์ ปั้นเล็ก
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313



ที่มา : http://www.thaigov.go.th/news/contents/details/1847